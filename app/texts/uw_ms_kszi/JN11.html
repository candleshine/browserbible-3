<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 11 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 11</a><a class="prev" href="JN10.html">&lt;</a>
<a class="home" href="index.html">=</a>
<a class="next" href="JN12.html">&gt;</a>
</div></div>
<div class="section chapter JN JN11 uw_ms_kszi ms" dir="ltr" lang="ms" data-id="JN11" data-nextid="JN12" data-previd="JN10">
<div class="c">11</div>
<div class="s1">Kematian dan kebangkitan Lazarus</div>
<div class="p">
<span class="v-num v-1">1&nbsp;</span><span class="v JN11_1" data-id="JN11_1">Pada suatu ketika, seorang lelaki bernama Lazarus jatuh sakit. Dia tinggal di Baitani bersama dua orang saudara perempuannya bernama Maryam dan Marta.</span>
<span class="v-num v-2">2&nbsp;</span><span class="v JN11_2" data-id="JN11_2">Maryamlah, yang saudaranya Lazarus sedang sakit, merupakan seorang perempuan yang dahulu pernah menuangkan minyak wangi ke kaki Junjungan dan menyapunya dengan rambutnya.</span>
<span class="v-num v-3">3&nbsp;</span><span class="v JN11_3" data-id="JN11_3">Kedua-dua beradik perempuan itu mengirim khabar kepada Isa, ‘Junjungan, dia yang Kaukasihi itu sakit.’</span>
</div>
<div class="p">
<span class="v-num v-4">4&nbsp;</span><span class="v JN11_4" data-id="JN11_4">Apabila menerima berita itu, Isa berkata, ‘Sakit Lazarus tidak akan membawa maut. Hal ini berlaku untuk memuliakan Allah. Disebabkan kejadian ini Putera Allah akan dimuliakan.’</span>
<span class="v-num v-5">5&nbsp;</span><span class="v JN11_5" data-id="JN11_5">Isa mengasihi Marta, Maryam dan Lazarus.</span>
<span class="v-num v-6">6&nbsp;</span><span class="v JN11_6" data-id="JN11_6">Tetapi apabila Dia mendapat berita Lazarus sakit, Dia sengaja tinggal di tempat itu dua hari lagi.</span>
</div>
<div class="p">
<span class="v-num v-7">7&nbsp;</span><span class="v JN11_7" data-id="JN11_7">Kemudian Dia berkata kepada para pengikut-Nya, ‘Marilah kita pulang ke Yudea.’</span>
</div>
<div class="p">
<span class="v-num v-8">8&nbsp;</span><span class="v JN11_8" data-id="JN11_8">Para pengikut-Nya menjawab, ‘Tuan Guru, bukankah orang Yahudi di situ baru saja hendak merejam-Mu? Sekarang Engkau hendak pulang ke situ?’</span>
</div>
<div class="p">
<span class="v-num v-9">9&nbsp;</span><span class="v JN11_9" data-id="JN11_9">Isa berkata, ‘Bukankah waktu siang dua belas jam lamanya? Orang yang berjalan pada waktu siang tidak akan tersandung kakinya, kerana masih ada cahaya di dunia ini.</span>
<span class="v-num v-10">10&nbsp;</span><span class="v JN11_10" data-id="JN11_10">Tetapi jika dia berjalan pada waktu malam, kakinya akan tersandung kerana sudah tiada cahaya lagi.’</span>
</div>
<div class="p">
<span class="v-num v-11">11&nbsp;</span><span class="v JN11_11" data-id="JN11_11">Kemudian Isa menambah, ‘Sahabat kita Lazarus sedang tidur. Aku akan pergi membangunkannya.’</span>
</div>
<div class="p">
<span class="v-num v-12">12&nbsp;</span><span class="v JN11_12" data-id="JN11_12">Para pengikut Isa berkata, ‘Junjungan, sekiranya Lazarus tidur, dia akan sembuh.’</span>
<span class="v-num v-13">13&nbsp;</span><span class="v JN11_13" data-id="JN11_13">Yang dimaksudkan oleh Isa ialah Lazarus sudah meninggal dunia, tetapi para pengikut-Nya mengambil erti tidur yang biasa.</span>
</div>
<div class="p">
<span class="v-num v-14">14&nbsp;</span><span class="v JN11_14" data-id="JN11_14">Oleh itu, Isa berkata kepada mereka dengan jelas, ‘Lazarus sudah meninggal.</span>
<span class="v-num v-15">15&nbsp;</span><span class="v JN11_15" data-id="JN11_15">Tetapi, untuk kebaikanmu, Aku bersyukur Aku tidak bersamanya ketika itu. Dengan demikian kamu akan percaya kepada-Ku. Marilah kita pergi kepadanya.’</span>
</div>
<div class="p">
<span class="v-num v-16">16&nbsp;</span><span class="v JN11_16" data-id="JN11_16">Tomas yang disebut Didimus berkata kepada pengikut Isa yang lain. ‘Ya, marilah kita pergi juga supaya kita mati bersama-Nya!’</span>
</div>
<div class="p">
<span class="v-num v-17">17&nbsp;</span><span class="v JN11_17" data-id="JN11_17">Ketika Isa sampai, Dia mendapati Lazarus sudah empat hari di dalam makam.</span>
<span class="v-num v-18">18&nbsp;</span><span class="v JN11_18" data-id="JN11_18">Baitani terletak kira-kira dua batu daripada Baitulmaqdis.</span>
<span class="v-num v-19">19&nbsp;</span><span class="v JN11_19" data-id="JN11_19">Oleh itu ramai orang Yahudi datang melawat Maryam dan Marta untuk melipurkan hati mereka yang duka kerana kematian Lazarus.</span>
<span class="v-num v-20">20&nbsp;</span><span class="v JN11_20" data-id="JN11_20">Apabila Marta mendengar Isa datang, dia terus pergi untuk menyambut-Nya, manakala Maryam tinggal di rumah.</span>
</div>
<div class="p">
<span class="v-num v-21">21&nbsp;</span><span class="v JN11_21" data-id="JN11_21">Marta berkata kepada Isa, ‘Ya Junjungan, kalaulah Junjungan ada di sini pada waktu itu, tentu saudaraku masih hidup!</span>
<span class="v-num v-22">22&nbsp;</span><span class="v JN11_22" data-id="JN11_22">Aku tahu, sekarang pun apa saja permintaan Junjungan akan dikabulkan Allah.’</span>
</div>
<div class="p">
<span class="v-num v-23">23&nbsp;</span><span class="v JN11_23" data-id="JN11_23">Isa berkata kepada Marta, ‘Saudaramu akan hidup kembali.’</span>
</div>
<div class="p">
<span class="v-num v-24">24&nbsp;</span><span class="v JN11_24" data-id="JN11_24">Marta menjawab, ‘Aku tahu Lazarus akan hidup kembali pada hari akhir.’</span>
</div>
<div class="p">
<span class="v-num v-25">25&nbsp;</span><span class="v JN11_25" data-id="JN11_25">Isa berkata kepada Marta, ‘Akulah kebangkitan dan hidup. Sesiapa yang percaya kepada-Ku akan hidup, meskipun dia sudah mati.</span>
<span class="v-num v-26">26&nbsp;</span><span class="v JN11_26" data-id="JN11_26">Orang hidup yang percaya kepada-Ku tidak akan mati selama-lamanya. Percayakah kamu?’</span>
</div>
<div class="p">
<span class="v-num v-27">27&nbsp;</span><span class="v JN11_27" data-id="JN11_27">Marta menjawab, ‘Ya Junjungan, aku percaya bahawa Junjungan adalah al-Masih, Putera Allah, yang diutus oleh Allah, dan yang akan datang ke dunia ini.’</span>
</div>
<div class="p">
<span class="v-num v-28">28&nbsp;</span><span class="v JN11_28" data-id="JN11_28">Setelah itu, Marta pergi memanggil saudaranya Maryam dan berbisik kepadanya, ‘Guru ada di sini. Dia memanggilmu.’</span>
<span class="v-num v-29">29&nbsp;</span><span class="v JN11_29" data-id="JN11_29">Maryam pun segera bangun lalu pergi untuk berjumpa Isa.</span>
<span class="v-num v-30">30&nbsp;</span><span class="v JN11_30" data-id="JN11_30">(Pada waktu itu Isa belum sampai di kampung mereka. Dia masih di tempat Marta menyambut-Nya.)</span>
<span class="v-num v-31">31&nbsp;</span><span class="v JN11_31" data-id="JN11_31">Apabila orang Yahudi yang ada di rumah Maryam untuk melipurkan hatinya itu melihat dia segera bangun lalu keluar, mereka pun mengikutnya kerana menyangka dia hendak ke makam Lazarus untuk menangisinya.</span>
</div>
<div class="p">
<span class="v-num v-32">32&nbsp;</span><span class="v JN11_32" data-id="JN11_32">Setelah Maryam melihat Isa, dia berlutut di kaki-Nya lalu berkata, ‘Junjungan, kalaulah Engkau ada di sini pada waktu itu, tentu saudaraku masih hidup!’</span>
</div>
<div class="p">
<span class="v-num v-33">33&nbsp;</span><span class="v JN11_33" data-id="JN11_33">Ketika melihat Maryam menangis dan semua orang Yahudi yang bersamanya, turut mengalirkan air mata, Isa sungguh hiba dan terharu.</span>
<span class="v-num v-34">34&nbsp;</span><span class="v JN11_34" data-id="JN11_34">Dia bertanya kepada mereka, ‘Di manakah kamu letakkan dia?’</span>
</div>
<div class="p">
<span class="v JN11_34" data-id="JN11_34">Mereka menjawab, ‘Marilah lihat, Ya Junjungan.’</span>
</div>
<div class="p">
<span class="v-num v-35">35&nbsp;</span><span class="v JN11_35" data-id="JN11_35">Isa menangis.</span>
</div>
<div class="p">
<span class="v-num v-36">36&nbsp;</span><span class="v JN11_36" data-id="JN11_36">Semua orang Yahudi yang hadir berkata, ‘Lihatlah! Dia sungguh kasih akan Lazarus.’</span>
</div>
<div class="p">
<span class="v-num v-37">37&nbsp;</span><span class="v JN11_37" data-id="JN11_37">Namun, ada yang berkata, ‘Dia dapat mencelikkan orang buta. Tidakkah Dia dapat mengelakkan kematian Lazarus?’</span>
</div>
<div class="p">
<span class="v-num v-38">38&nbsp;</span><span class="v JN11_38" data-id="JN11_38">Isa yang masih terharu pergi ke makam Lazarus, iaitu sebuah gua yang ditutup dengan batu besar.</span>
<span class="v-num v-39">39&nbsp;</span><span class="v JN11_39" data-id="JN11_39">Isa berkata, ‘Alihkan batu itu.’</span>
</div>
<div class="p">
<span class="v JN11_39" data-id="JN11_39">Tetapi Marta berkata, ‘Junjungan, sudah empat hari dia dimakamkan, tentu berbau.’</span>
</div>
<div class="p">
<span class="v-num v-40">40&nbsp;</span><span class="v JN11_40" data-id="JN11_40">Isa berkata kepada Marta, ‘Bukankah sudah Kukatakan kepadamu, kalau kamu percaya, kamu dapat melihat kemuliaan Allah?’</span>
</div>
<div class="p">
<span class="v-num v-41">41&nbsp;</span><span class="v JN11_41" data-id="JN11_41">Mereka mengalihkan batu itu. Isa menengadah ke langit lalu berkata, ‘Ya Bapa, Aku bersyukur kepada-Mu kerana Engkau mendengar permintaan-Ku.</span>
<span class="v-num v-42">42&nbsp;</span><span class="v JN11_42" data-id="JN11_42">Aku tahu Engkau memang sentiasa mendengar permintaan-Ku. Aku menyebutnya untuk kebaikan semua orang di sini, supaya mereka percaya Engkau mengutus-Ku.’</span>
</div>
<div class="p">
<span class="v-num v-43">43&nbsp;</span><span class="v JN11_43" data-id="JN11_43">Selepas itu, Isa berseru lantang, ‘Lazarus, keluar!’</span>
<span class="v-num v-44">44&nbsp;</span><span class="v JN11_44" data-id="JN11_44">Lazarus pun keluar. Tangan dan kakinya masih berbalut kain kafan, mukanya masih dilitupi kain penutup muka.</span>
</div>
<div class="p">
<span class="v JN11_44" data-id="JN11_44">Isa berkata kepada orang ramai di situ, ‘Lucutkan kain kafannya dan lepaskan dia.’</span>
</div>
<div class="p">
<span class="v-num v-45">45&nbsp;</span><span class="v JN11_45" data-id="JN11_45">Sebilangan besar orang yang datang melawat Maryam dan melihat apa yang dilakukan oleh Isa terus percaya kepada-Nya.</span>
<span class="v-num v-46">46&nbsp;</span><span class="v JN11_46" data-id="JN11_46">Namun, ada yang pulang mendapatkan orang Farisi dan melaporkan hal itu.</span>
</div>
<div class="s1">Pakatan untuk membunuh Isa</div>
<div class="p">
<span class="v-num v-47">47&nbsp;</span><span class="v JN11_47" data-id="JN11_47">Oleh yang demikian, orang Farisi dan ketua imam mengadakan mesyuarat Majlis Agama.</span>
</div>
<div class="p">
<span class="v JN11_47" data-id="JN11_47">Mereka berkata, ‘Apakah yang patut kita buat? Lihatlah, orang itu banyak melakukan mukjizat!</span>
<span class="v-num v-48">48&nbsp;</span><span class="v JN11_48" data-id="JN11_48">Jika kita biarkan Dia terus melakukannya, semua orang akan percaya kepada-Nya. Nanti orang Rom akan datang memusnahkan kedudukan dan bangsa kita!’</span>
</div>
<div class="p">
<span class="v-num v-49">49&nbsp;</span><span class="v JN11_49" data-id="JN11_49">Salah seorang daripada mereka bernama Kayafas, seorang imam besar pada tahun itu, berkata pula, ‘Kamu semua tidak tahu suatu apapun.</span>
<span class="v-num v-50">50&nbsp;</span><span class="v JN11_50" data-id="JN11_50">Kamu tidak faham bahawa lebih baik satu orang mati untuk bangsa kita, daripada seluruh bangsa kita dimusnahkan?’</span>
</div>
<div class="p">
<span class="v-num v-51">51&nbsp;</span><span class="v JN11_51" data-id="JN11_51">Kayafas bukanlah melahirkan pendapatnya sendiri. Sebagai imam besar tahun itu, dia bernubuat bahawa Isa akan mati untuk bangsa Yahudi.</span>
<span class="v-num v-52">52&nbsp;</span><span class="v JN11_52" data-id="JN11_52">Sebenarnya Isa mati bukan untuk bangsa Yahudi sahaja, tetapi untuk menyatukan seluruh anak Allah yang berselerak di merata-rata tempat.</span>
<span class="v-num v-53">53&nbsp;</span><span class="v JN11_53" data-id="JN11_53">Sejak hari itu, orang Yahudi berpakat hendak membunuh Isa.</span>
</div>
<div class="p">
<span class="v-num v-54">54&nbsp;</span><span class="v JN11_54" data-id="JN11_54">Isa tidak lagi pergi ke sana ke mari secara terbuka di antara orang Yahudi. Dia pergi ke bandar bernama Efraim dekat gurun, dan menetap di sana bersama para pengikut-Nya.</span>
</div>
<div class="p">
<span class="v-num v-55">55&nbsp;</span><span class="v JN11_55" data-id="JN11_55">Menjelang perayaan Paska, ramai orang Yahudi dari kampung pergi ke Baitulmaqdis untuk menjalani upacara bersuci sebelum perayaan itu.</span>
<span class="v-num v-56">56&nbsp;</span><span class="v JN11_56" data-id="JN11_56">Mereka mencari Isa. Ketika di rumah ibadat, mereka bertanya sesama sendiri, ‘Bagaimana fikiranmu? Datangkah Dia ke perayaan ini?’</span>
<span class="v-num v-57">57&nbsp;</span><span class="v JN11_57" data-id="JN11_57">Ketua imam dan orang Farisi telah mengeluarkan perintah bahawa sesiapa yang tahu di mana Isa berada mesti melaporkannya supaya Dia dapat ditangkap.</span>
</div>

</div>
<div class="footer"><div class="nav">
<a class="prev" href="JN10.html">&lt;</a>
<a class="home" href="index.html">=</a>
<a class="next" href="JN12.html">&gt;</a>
</div></div>
</body>
</html>