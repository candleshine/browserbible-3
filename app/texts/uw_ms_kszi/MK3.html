<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Mark 3 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MK.html">Kitab Suci Zabur Injil</a><a class="location" href="MK.html">Mark 3</a><a class="prev" href="MK2.html">&lt;</a>
<a class="home" href="index.html">=</a>
<a class="next" href="MK4.html">&gt;</a>
</div></div>
<div class="section chapter MK MK3 uw_ms_kszi ms" dir="ltr" lang="ms" data-id="MK3" data-nextid="MK4" data-previd="MK2">
<div class="c">3</div>
<div class="p">
<span class="v-num v-1">1&nbsp;</span><span class="v MK3_1" data-id="MK3_1">Kemudian Isa kembali ke saumaah. Di situ ada seorang yang lumpuh sebelah tangannya.</span>
<span class="v-num v-2">2&nbsp;</span><span class="v MK3_2" data-id="MK3_2">Ada beberapa orang yang ingin mencari alasan untuk membuat tuduhan terhadap Isa. Mereka memerhatikan dengan teliti sama ada Dia akan menyembuhkan orang itu pada hari Sabat.</span>
<span class="v-num v-3">3&nbsp;</span><span class="v MK3_3" data-id="MK3_3">Isa berkata kepada orang yang lumpuh sebelah tangannya itu, ‘Berdiri, marilah ke depan.’</span>
</div>
<div class="p">
<span class="v-num v-4">4&nbsp;</span><span class="v MK3_4" data-id="MK3_4">Kemudian Dia menyoal orang di situ, ‘Manakah yang boleh kita lakukan pada hari Sabat: berbuat baik atau jahat? Menyelamatkan atau membinasakan orang?’ Tetapi semuanya berdiam diri.</span>
</div>
<div class="p">
<span class="v-num v-5">5&nbsp;</span><span class="v MK3_5" data-id="MK3_5">Isa memandang orang di sekeliling-Nya dengan rasa marah dan amat dukacita dengan mereka yang begitu keras kepala. Lalu Dia berkata kepada orang yang lumpuh sebelah tangannya itu, ‘Hulurkan tanganmu.’ Orang itu pun menghulurkan tangannya yang lumpuh, tangan itu terus sembuh.</span>
<span class="v-num v-6">6&nbsp;</span><span class="v MK3_6" data-id="MK3_6">Orang Farisi keluar dari situ lalu segera berpakat dengan beberapa anggota golongan Herodes untuk membunuh Isa.</span>
</div>
<div class="s1">Orang ramai mengikut Isa</div>
<div class="p">
<span class="v-num v-7">7&nbsp;</span><span class="v MK3_7" data-id="MK3_7">Isa beredar ke laut bersama pengikut-pengikut-Nya. Ramai orang Galilea datang kepada-Nya. Ada yang dari Yudea,</span>
<span class="v-num v-8">8&nbsp;</span><span class="v MK3_8" data-id="MK3_8">Baitulmaqdis, Idumea, seberang Sungai Yordan, dan sekitar Tirus dan Sidon. Mereka datang berduyun-duyun kerana mendengar segala yang telah dilakukan-Nya.</span>
<span class="v-num v-9">9&nbsp;</span><span class="v MK3_9" data-id="MK3_9">Begitu ramainya orang sehingga Isa menyuruh pengikut-Nya menyediakan perahu untuk-Nya supaya Dia tidak terhimpit.</span>
<span class="v-num v-10">10&nbsp;</span><span class="v MK3_10" data-id="MK3_10">Ramai orang telah disembuhkan-Nya. Oleh itu, orang sakit berebut-rebut hendak menyentuh-Nya.</span>
<span class="v-num v-11">11&nbsp;</span><span class="v MK3_11" data-id="MK3_11">Apabila orang yang dirasuk roh-roh durjana melihat-Nya, mereka sujud di hadapan-Nya lalu berseru, ‘Engkau Putera Allah.’</span>
<span class="v-num v-12">12&nbsp;</span><span class="v MK3_12" data-id="MK3_12">Isa melarang keras mereka mengatakan siapa Dia.</span>
</div>
<div class="s1">Isa memanggil dua belas rasul</div>
<div class="p">
<span class="v-num v-13">13&nbsp;</span><span class="v MK3_13" data-id="MK3_13">Kemudian Isa naik ke bukit. Dia memanggil semua orang yang dikehendaki-Nya lalu mereka datang kepada-Nya.</span>
<span class="v-num v-14">14&nbsp;</span><span class="v MK3_14" data-id="MK3_14">Isa memilih dua belas orang antara pengikut-Nya itu untuk menyertai-Nya dan untuk diutus-Nya memberitakan Injil</span>
<span class="v-num v-15">15&nbsp;</span><span class="v MK3_15" data-id="MK3_15">serta dikurniai kuasa untuk menghalau roh-roh iblis.</span>
<span class="v-num v-16">16&nbsp;</span><span class="v MK3_16" data-id="MK3_16">Dua belas orang yang dipilih-Nya itu ialah: Simon (yang juga dipanggil-Nya Petrus);</span>
<span class="v-num v-17">17&nbsp;</span><span class="v MK3_17" data-id="MK3_17">Yakobus dan saudaranya Yahya iaitu anak-anak Zebedeus (dua orang adik-beradik ini digelar-Nya Boanerges, yang bermakna Anak Petir);</span>
<span class="v-num v-18">18&nbsp;</span><span class="v MK3_18" data-id="MK3_18">Andreas, Filipus, Bartolomeus, Matius, Tomas, Yakobus anak Alfeus, Tadeus, Simon orang Patriot</span>
<span class="v-num v-19">19&nbsp;</span><span class="v MK3_19" data-id="MK3_19">dan juga Yudas Iskariot yang kelak mengkhianati-Nya.</span>
</div>
<div class="s1">Isa dan Beelzebul</div>
<div class="p">
<span class="v-num v-20">20&nbsp;</span><span class="v MK3_20" data-id="MK3_20">Selepas itu Isa masuk ke sebuah rumah, tetapi begitu ramainya orang yang datang berkumpul semula sehingga Isa dan pengikut-pengikut-Nya tidak sempat makan.</span>
<span class="v-num v-21">21&nbsp;</span><span class="v MK3_21" data-id="MK3_21">Apabila keluarga Isa mendengar perkara ini, mereka juga datang untuk mengambil-Nya apabila mendengar orang berkata, ‘Dia tidak siuman.’</span>
</div>
<div class="p">
<span class="v-num v-22">22&nbsp;</span><span class="v MK3_22" data-id="MK3_22">Sebilangan guru Taurat dari Baitulmaqdis berkata, ‘Dia dirasuk Beelzebul! Dengan kuasa penghulu roh iblis Dia menghalau roh-roh iblis.’</span>
</div>
<div class="p">
<span class="v-num v-23">23&nbsp;</span><span class="v MK3_23" data-id="MK3_23">Oleh itu Isa memanggil semua orang itu lalu bercakap melalui beberapa ibarat: ‘Bagaimana Iblis dapat menghalau Iblis?</span>
<span class="v-num v-24">24&nbsp;</span><span class="v MK3_24" data-id="MK3_24">Kalau satu kerajaan berpecah belah, kerajaan itu tidak dapat bertahan.</span>
<span class="v-num v-25">25&nbsp;</span><span class="v MK3_25" data-id="MK3_25">Dan jika keluarga berpecah belah, keluarga itu akan hancur.</span>
<span class="v-num v-26">26&nbsp;</span><span class="v MK3_26" data-id="MK3_26">Dan jika Iblis berontak melawan dirinya sendiri dan berpecah belah, dia tidak dapat bertahan; sudah sampailah saat kemusnahannya.</span>
<span class="v-num v-27">27&nbsp;</span><span class="v MK3_27" data-id="MK3_27">Tiada siapa dapat memasuki rumah seorang yang gagah dan merampas hartanya, kecuali orang gagah itu dapat diikatnya dahulu.</span>
<span class="v-num v-28">28&nbsp;</span><span class="v MK3_28" data-id="MK3_28">Ingatlah: Segala dosa dan kata kufur manusia dapat diampunkan.</span>
<span class="v-num v-29">29&nbsp;</span><span class="v MK3_29" data-id="MK3_29">Tetapi sesiapa yang mengkufuri Roh Suci tidak akan diampunkan; dia bersalah kerana berbuat dosa kekal.’</span>
</div>
<div class="p">
<span class="v-num v-30">30&nbsp;</span><span class="v MK3_30" data-id="MK3_30">Isa berkata demikian kerana ada orang berkata, ‘Dia dirasuk roh durjana.’</span>
</div>
<div class="s1">Isa dan saudara-saudara-Nya</div>
<div class="p">
<span class="v-num v-31">31&nbsp;</span><span class="v MK3_31" data-id="MK3_31">Apabila ibu dan saudara-saudara Isa tiba, mereka menanti di luar dan menyuruh orang memanggil-Nya.</span>
<span class="v-num v-32">32&nbsp;</span><span class="v MK3_32" data-id="MK3_32">Pada waktu itu, orang ramai duduk di sekeliling Isa berkata kepada-Nya, ‘Lihatlah! Ibu dan saudara-saudara-Mu ada di luar. Mereka memanggil Engkau.’</span>
</div>
<div class="p">
<span class="v-num v-33">33&nbsp;</span><span class="v MK3_33" data-id="MK3_33">Isa menjawab, ‘Siapakah ibu-Ku? Siapakah saudara-saudara-Ku?’</span>
</div>
<div class="p">
<span class="v-num v-34">34&nbsp;</span><span class="v MK3_34" data-id="MK3_34">Dia memandang semua orang yang duduk di sekeliling-Nya lalu berkata, ‘Lihat, inilah ibu dan saudara-saudara-Ku!</span>
<span class="v-num v-35">35&nbsp;</span><span class="v MK3_35" data-id="MK3_35">Sesiapa yang melakukan kehendak Allah, dialah saudara lelaki, saudara perempuan, dan ibu-Ku.’</span>
</div>

</div>
<div class="footer"><div class="nav">
<a class="prev" href="MK2.html">&lt;</a>
<a class="home" href="index.html">=</a>
<a class="next" href="MK4.html">&gt;</a>
</div></div>
</body>
</html>