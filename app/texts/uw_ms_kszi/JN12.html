<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 12 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 12</a><a class="prev" href="JN11.html">&lt;</a>
<a class="home" href="index.html">=</a>
<a class="next" href="JN13.html">&gt;</a>
</div></div>
<div class="section chapter JN JN12 uw_ms_kszi ms" dir="ltr" lang="ms" data-id="JN12" data-nextid="JN13" data-previd="JN11">
<div class="c">12</div>
<div class="s1">Isa diurapi</div>
<div class="p">
<span class="v-num v-1">1&nbsp;</span><span class="v JN12_1" data-id="JN12_1">Enam hari sebelum perayaan Paska, Isa pergi ke Baitani, tempat tinggal Lazarus yang telah dibangkitkan-Nya daripada kematian.</span>
<span class="v-num v-2">2&nbsp;</span><span class="v JN12_2" data-id="JN12_2">Di situ Dia diperjamu. Marta menghidangkan makanan, dan Lazarus serta tetamu lain bertelekan di meja bersama Isa.</span>
<span class="v-num v-3">3&nbsp;</span><span class="v JN12_3" data-id="JN12_3">Kemudian Maria membawa sepaun minyak narwastu murni yang mahal, dan menuangkannya ke kaki Isa, lalu menyapu kaki Isa dengan rambutnya. Semerbaklah keharuman minyak itu di seluruh rumah.</span>
</div>
<div class="p">
<span class="v-num v-4">4&nbsp;</span><span class="v JN12_4" data-id="JN12_4">Yudas Iskariot, salah seorang pengikut Isa yang mengkhianati-Nya kelak berkata,</span>
<span class="v-num v-5">5&nbsp;</span><span class="v JN12_5" data-id="JN12_5">‘Mengapakah minyak wangi ini tidak dijual dengan harga tiga ratus keping wang perak, supaya wangnya dapat disedekahkan kepada orang miskin?’</span>
<span class="v-num v-6">6&nbsp;</span><span class="v JN12_6" data-id="JN12_6">Yudas berkata demikian bukanlah kerana dia prihatin terhadap orang miskin, tetapi kerana dia yang diamanahkan menyimpan wang bagi mereka sering mencuri sedikit untuk keperluannya.</span>
</div>
<div class="p">
<span class="v-num v-7">7&nbsp;</span><span class="v JN12_7" data-id="JN12_7">Isa berkata, ‘Jangan bantah perbuatan perempuan ini. Apa yang dilakukannya dimaksudkan untuk hari penguburan-Ku.</span>
<span class="v-num v-8">8&nbsp;</span><span class="v JN12_8" data-id="JN12_8">Orang miskin sentiasa ada di sekitarmu, tetapi Aku tidaklah sentiasa bersamamu.’</span>
</div>
<div class="p">
<span class="v-num v-9">9&nbsp;</span><span class="v JN12_9" data-id="JN12_9">Apabila orang Yahudi mendengar Isa ada di Baitani, ramai yang ke situ bukan hanya untuk melihat-Nya tetapi juga Lazarus yang telah dibangkitkan-Nya daripada kematian.</span>
<span class="v-num v-10">10&nbsp;</span><span class="v JN12_10" data-id="JN12_10">Ketua imam merancang hendak membunuh Lazarus juga.</span>
<span class="v-num v-11">11&nbsp;</span><span class="v JN12_11" data-id="JN12_11">Ini disebabkan ramai orang Yahudi telah berpaling daripada mereka dan percaya kepada Isa.</span>
</div>
<div class="s1">Isa memasuki Baitulmaqdis</div>
<div class="p">
<span class="v-num v-12">12&nbsp;</span><span class="v JN12_12" data-id="JN12_12">Pada keesokan harinya, orang ramai yang datang menyambut perayaan Paska mendengar bahawa Isa sedang dalam perjalanan ke Baitulmaqdis.</span>
<span class="v-num v-13">13&nbsp;</span><span class="v JN12_13" data-id="JN12_13">Mereka mengambil dahan-dahan pohon palma lalu pergi mengalu-alukan Isa sambil berseru,</span>
</div>
<div class="b">&nbsp;</div>
<div class="q1">
<span class="v JN12_13" data-id="JN12_13">‘Hosana!’</span>
</div>
<div class="q1">
<span class="v JN12_13" data-id="JN12_13">‘Diberkatilah Dia yang datang</span>
</div>
<div class="q1">
<span class="v JN12_13" data-id="JN12_13">dengan nama Tuhan, Raja Israel!’</span>
</div>
<div class="b">&nbsp;</div>
<div class="m">
<span class="v-num v-14">14&nbsp;</span><span class="v JN12_14" data-id="JN12_14">Isa mendapatkan seekor keldai muda lalu menunggangnya. Maka berlakulah apa yang tersurat di dalam Kitab Suci,</span>
</div>
<div class="b">&nbsp;</div>
<div class="q1">
<span class="v-num v-15">15&nbsp;</span><span class="v JN12_15" data-id="JN12_15">‘Janganlah takut. Wahai puteri Sion;</span>
</div>
<div class="q2">
<span class="v JN12_15" data-id="JN12_15">lihatlah Rajamu datang</span>
</div>
<div class="q2">
<span class="v JN12_15" data-id="JN12_15">menunggang seekor keldai muda!’</span>
</div>
<div class="b">&nbsp;</div>
<div class="p">
<span class="v-num v-16">16&nbsp;</span><span class="v JN12_16" data-id="JN12_16">Sewaktu itu para pengikut Isa tidak memahami erti segala ini. Setelah Isa dimuliakan melalui kematian dan kebangkitan-Nya, barulah mereka sedar bahawa segala yang dilakukan oleh orang ramai terhadap-Nya telah tersurat di dalam Kitab Suci.</span>
</div>
<div class="p">
<span class="v-num v-17">17&nbsp;</span><span class="v JN12_17" data-id="JN12_17">Orang yang mendengar Isa memanggil Lazarus keluar dari makam dan melihat Dia membangkitkannya daripada kematian terus memberi kesaksian tentang kejadian itu.</span>
<span class="v-num v-18">18&nbsp;</span><span class="v JN12_18" data-id="JN12_18">Dengan demikian, ramai orang datang berjumpa Isa kerana mendengar tentang mukjizat-Nya itu.</span>
<span class="v-num v-19">19&nbsp;</span><span class="v JN12_19" data-id="JN12_19">Orang Farisi berkata sesama sendiri, ‘Lihatlah, sia-sia segala usaha kita. Seluruh dunia telah mengikut-Nya.’</span>
</div>
<div class="s1">Isa memberitahu tentang kewafatan-Nya</div>
<div class="p">
<span class="v-num v-20">20&nbsp;</span><span class="v JN12_20" data-id="JN12_20">Di antara orang ramai yang pergi ke Baitulmaqdis untuk beribadat pada waktu perayaan itu ada sebilangan orang Yunani.</span>
<span class="v-num v-21">21&nbsp;</span><span class="v JN12_21" data-id="JN12_21">Mereka mendapatkan Filipus, yang berasal dari Betsaida di Galilea, lalu berkata, ‘Tuan, kami ingin bertemu dengan Isa.’</span>
<span class="v-num v-22">22&nbsp;</span><span class="v JN12_22" data-id="JN12_22">Filipus pun memberitahu Andreas lalu mereka berdua pergi menyampaikan hal itu kepada Isa.</span>
</div>
<div class="p">
<span class="v-num v-23">23&nbsp;</span><span class="v JN12_23" data-id="JN12_23">Isa berkata kepada mereka, ‘Sudah sampai masanya Putera Insan dimuliakan.</span>
<span class="v-num v-24">24&nbsp;</span><span class="v JN12_24" data-id="JN12_24">Sesungguhnya Aku berkata kepadamu: Jika benih gandum tidak jatuh di tanah lalu mati, benih gandum itu hanyalah benih. Tetapi sekiranya benih itu mati, benih itu akan banyak menghasilkan buah.</span>
<span class="v-num v-25">25&nbsp;</span><span class="v JN12_25" data-id="JN12_25">Orang yang sayangkan hidupnya akan kehilangan hidup itu. Tetapi orang yang tidak sayangkan hidupnya di dunia ini akan mendapat hidup yang kekal.</span>
<span class="v-num v-26">26&nbsp;</span><span class="v JN12_26" data-id="JN12_26">Sesiapa yang ingin mengabdi kepada-Ku mesti mengikut-Ku, dan di mana Aku berada, di situlah juga abdi-Ku. Orang yang mengabdi kepada-Ku akan dihormati oleh Bapa.</span>
</div>
<div class="p">
<span class="v-num v-27">27&nbsp;</span><span class="v JN12_27" data-id="JN12_27">‘Hati-Ku resah. Apa yang akan Kukatakan? Patutkah Aku berkata, “Bapa, jauhkanlah aku daripada saat penderitaan ini?” Namun, sebab itulah Aku datang menghadap saat ini.</span>
<span class="v-num v-28">28&nbsp;</span><span class="v JN12_28" data-id="JN12_28">Bapa, tunjukkanlah kemuliaan-Mu!’</span>
</div>
<div class="p">
<span class="v JN12_28" data-id="JN12_28">Ketika itu kedengaran suara dari langit berkata, ‘Aku sudah menunjukkan kemuliaan-Ku dan Aku akan menunjukkannya lagi.’</span>
<span class="v-num v-29">29&nbsp;</span><span class="v JN12_29" data-id="JN12_29">Antara orang ramai yang mendengar suara itu, ada yang berkata, ‘Guruh.’ Tetapi ada pula yang berkata, ‘Bukan. Malaikat bercakap kepada-Nya.’</span>
</div>
<div class="p">
<span class="v-num v-30">30&nbsp;</span><span class="v JN12_30" data-id="JN12_30">Isa berkata kepada mereka, ‘Suara itu kedengaran bukan demi kepentingan-Ku tetapi demi kepentinganmu.</span>
<span class="v-num v-31">31&nbsp;</span><span class="v JN12_31" data-id="JN12_31">Sudah sampailah masanya dunia ini dihakimi. Kini pemerintah dunia ini akan digulingkan.</span>
<span class="v-num v-32">32&nbsp;</span><span class="v JN12_32" data-id="JN12_32">Apabila Aku diangkat tinggi di atas bumi, Aku akan menarik semua manusia kepada-Ku.’</span>
<span class="v-num v-33">33&nbsp;</span><span class="v JN12_33" data-id="JN12_33">Kata-kata Isa ini membayangkan cara kematian-Nya kelak.</span>
</div>
<div class="p">
<span class="v-num v-34">34&nbsp;</span><span class="v JN12_34" data-id="JN12_34">Orang ramai berkata kepada Isa, ‘Di dalam hukum Taurat ada tersurat bahawa al-Masih yang diutus Allah akan hidup selama-lamanya. Bagaimana kamu pula mengatakan bahawa Putera Insan akan diangkat tinggi di atas bumi? Siapakah Putera Insan itu?’</span>
</div>
<div class="p">
<span class="v-num v-35">35&nbsp;</span><span class="v JN12_35" data-id="JN12_35">Isa menjawab, ‘Cahaya itu akan menyertaimu sebentar sahaja lagi. Teruslah berjalan selagi ada cahaya itu sebelum kegelapan menyelubungimu. Seseorang yang berjalan dalam kegelapan tidak tahu ke mana arah tujuannya.</span>
<span class="v-num v-36">36&nbsp;</span><span class="v JN12_36" data-id="JN12_36">Selagi ada cahaya itu menyertaimu, percayalah kepadanya, supaya kamu menjadi anak-anak cahaya.’ Setelah berkata-kata demikian, Isa meninggalkan tempat itu lalu bersembunyi daripada mereka.</span>
</div>
<div class="p">
<span class="v-num v-37">37&nbsp;</span><span class="v JN12_37" data-id="JN12_37">Mereka tetap tidak percaya kepada-Nya walaupun telah banyak melihat mukjizat-Nya.</span>
<span class="v-num v-38">38&nbsp;</span><span class="v JN12_38" data-id="JN12_38">Dengan demikian berlakulah nubuat Nabi Yasyaya:</span>
</div>
<div class="b">&nbsp;</div>
<div class="q1">
<span class="v JN12_38" data-id="JN12_38">‘Ya Tuhan, siapakah yang percaya akan perkhabaran kami?</span>
</div>
<div class="q2">
<span class="v JN12_38" data-id="JN12_38">Kepada siapakah tangan Tuhan ditunjukkan?’</span>
</div>
<div class="b">&nbsp;</div>
<div class="m">
<span class="v-num v-39">39&nbsp;</span><span class="v JN12_39" data-id="JN12_39">Itulah maka mereka tidak percaya, sebagaimana kata Yasyaya lagi:</span>
</div>
<div class="b">&nbsp;</div>
<div class="q1">
<span class="v-num v-40">40&nbsp;</span><span class="v JN12_40" data-id="JN12_40">‘Dia telah membutakan mata mereka</span>
</div>
<div class="q2">
<span class="v JN12_40" data-id="JN12_40">dan menjadikan mereka keras hati,</span>
</div>
<div class="q1">
<span class="v JN12_40" data-id="JN12_40">supaya mata mereka tidak dapat melihat,</span>
</div>
<div class="q2">
<span class="v JN12_40" data-id="JN12_40">dan hati mereka tidak dapat mengerti,</span>
</div>
<div class="q2">
<span class="v JN12_40" data-id="JN12_40">lalu mereka tidak berpaling kepada-Ku</span>
</div>
<div class="q2">
<span class="v JN12_40" data-id="JN12_40">untuk Kusembuhkan.’</span>
</div>
<div class="b">&nbsp;</div>
<div class="m">
<span class="v-num v-41">41&nbsp;</span><span class="v JN12_41" data-id="JN12_41">Yasyaya berkata demikian kerana dia telah melihat kemuliaan-Nya serta berkata-kata tentang-Nya.</span>
</div>
<div class="p">
<span class="v-num v-42">42&nbsp;</span><span class="v JN12_42" data-id="JN12_42">Sebenarnya banyak juga pemerintah yang percaya kepada Isa. Namun, disebabkan orang Farisi itu, mereka tidak berani mengakui-Nya secara terbuka kerana takut disingkirkan daripada saumaah.</span>
<span class="v-num v-43">43&nbsp;</span><span class="v JN12_43" data-id="JN12_43">Mereka lebih mencintai pujian manusia daripada pujian Allah.</span>
</div>
<div class="p">
<span class="v-num v-44">44&nbsp;</span><span class="v JN12_44" data-id="JN12_44">Isa berseru, ‘Sesiapa yang percaya kepada-Ku, juga percaya kepada Dia yang mengutus-Ku.</span>
<span class="v-num v-45">45&nbsp;</span><span class="v JN12_45" data-id="JN12_45">Sesiapa yang melihat-Ku, juga melihat Dia yang mengutus-Ku.</span>
<span class="v-num v-46">46&nbsp;</span><span class="v JN12_46" data-id="JN12_46">Aku datang ke dunia ini sebagai cahaya, supaya manusia yang percaya kepada-Ku tidak akan terus tinggal dalam kegelapan.</span>
</div>
<div class="p">
<span class="v-num v-47">47&nbsp;</span><span class="v JN12_47" data-id="JN12_47">‘Sekiranya seseorang mendengar kata-kata-Ku tetapi tidak mematuhinya, Aku tidak akan menghukumnya. Aku datang bukan untuk menghukum dunia ini tetapi untuk menyelamatkannya.</span>
<span class="v-num v-48">48&nbsp;</span><span class="v JN12_48" data-id="JN12_48">Ada hakim bagi sesiapa yang tidak menerima-Ku dan kata-kata-Ku. Kata-kata yang Kusampaikan itulah yang akan menghakiminya pada hari akhir.</span>
<span class="v-num v-49">49&nbsp;</span><span class="v JN12_49" data-id="JN12_49">Aku bercakap bukan mengikut kehendak-Ku sendiri. Bapa yang mengutus-Ku memerintahkan Aku tentang apa yang harus Kukatakan dan bagaimana menyampaikannya.</span>
<span class="v-num v-50">50&nbsp;</span><span class="v JN12_50" data-id="JN12_50">Aku tahu bahawa perintah-Nya itu membawa hidup kekal. Oleh itu apa yang Kukatakan, Kusampaikan sebagaimana disuruh oleh Bapa-Ku.’</span>
</div>

</div>
<div class="footer"><div class="nav">
<a class="prev" href="JN11.html">&lt;</a>
<a class="home" href="index.html">=</a>
<a class="next" href="JN13.html">&gt;</a>
</div></div>
</body>
</html>