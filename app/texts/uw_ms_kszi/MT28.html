<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Matthew 28 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MT.html">Kitab Suci Zabur Injil</a><a class="location" href="MT.html">Matthew 28</a><a class="prev" href="MT27.html">&lt;</a>
<a class="home" href="index.html">=</a>
<a class="next" href="MK1.html">&gt;</a>
</div></div>
<div class="section chapter MT MT28 uw_ms_kszi ms" dir="ltr" lang="ms" data-id="MT28" data-nextid="MK1" data-previd="MT27">
<div class="c">28</div>
<div class="s1">Kebangkitan Isa</div>
<div class="p">
<span class="v-num v-1">1&nbsp;</span><span class="v MT28_1" data-id="MT28_1">Selepas hari Sabat, ketika fajar menyingsing pada hari pertama minggu itu, Maryam Magdalena dan Maryam yang seorang lagi pergi melihat makam Isa.</span>
<span class="v-num v-2">2&nbsp;</span><span class="v MT28_2" data-id="MT28_2">Tiba-tiba terjadi gempa bumi yang hebat, kerana seorang malaikat Tuhan turun dari syurga lalu menggulingkan batu yang menutup makam itu dan duduk di atasnya.</span>
<span class="v-num v-3">3&nbsp;</span><span class="v MT28_3" data-id="MT28_3">Wajahnya laksana kilat dan pakaiannya seputih salji.</span>
<span class="v-num v-4">4&nbsp;</span><span class="v MT28_4" data-id="MT28_4">Para pengawal menggeletar ketakutan apabila melihatnya, lalu menjadi seperti orang mati.</span>
</div>
<div class="p">
<span class="v-num v-5">5&nbsp;</span><span class="v MT28_5" data-id="MT28_5">Tetapi malaikat itu berkata kepada perempuan-perempuan itu, ‘Jangan takut, aku tahu kamu mencari Isa yang telah disalib.</span>
<span class="v-num v-6">6&nbsp;</span><span class="v MT28_6" data-id="MT28_6">Dia tidak ada di sini, kerana Dia telah bangkit semula, seperti yang dikatakan-Nya. Marilah lihat tempat Dia dibaringkan dulu.</span>
<span class="v-num v-7">7&nbsp;</span><span class="v MT28_7" data-id="MT28_7">Kemudian, segeralah pergi dan katakan kepada para pengikut-Nya bahawa Dia telah bangkit daripada kematian, dan Dia mendahului kamu ke Galilea. Di sana kamu akan melihat-Nya. Lihatlah, aku telah memberitahumu.’</span>
</div>
<div class="p">
<span class="v-num v-8">8&nbsp;</span><span class="v MT28_8" data-id="MT28_8">Mereka pun keluar dari makam itu dengan takut dan amat gembira, lalu berlari untuk membawa berita itu kepada para pengikut Isa.</span>
<span class="v-num v-9">9&nbsp;</span><span class="v MT28_9" data-id="MT28_9">Dalam perjalanan, tiba-tiba Isa menemui mereka sambil berkata, ‘Salam sejahtera!’ Lalu mereka pun mendekati Isa dan memegang kaki-Nya serta menyembah-Nya.</span>
<span class="v-num v-10">10&nbsp;</span><span class="v MT28_10" data-id="MT28_10">Kemudian Isa berkata kepada mereka, ‘Jangan takut. Pergilah dan suruh saudara-saudara-Ku ke Galilea. Di sana mereka akan melihat-Ku.’</span>
</div>
<div class="s1">Laporan pengawal</div>
<div class="p">
<span class="v-num v-11">11&nbsp;</span><span class="v MT28_11" data-id="MT28_11">Sementara perempuan itu sedang dalam perjalanan, beberapa orang pengawal tersebut masuk ke kota dan melaporkan kepada ketua-ketua imam apa yang telah terjadi.</span>
<span class="v-num v-12">12&nbsp;</span><span class="v MT28_12" data-id="MT28_12">Setelah bermesyuarat dengan tua-tua, mereka memberikan sejumlah wang yang besar kepada askar-askar yang berkawal itu</span>
<span class="v-num v-13">13&nbsp;</span><span class="v MT28_13" data-id="MT28_13">serta berpesan, ‘Beritahu orang, “Para pengikut-Nya datang pada waktu malam dan mencuri mayat-Nya lalu dibawa pergi sewaktu kami sedang tidur.”</span>
<span class="v-num v-14">14&nbsp;</span><span class="v MT28_14" data-id="MT28_14">Kalau hal ini sampai ke telinga gabenor, kami akan melembutkan hatinya dan kamu tidak akan diapa-apakan.’</span>
<span class="v-num v-15">15&nbsp;</span><span class="v MT28_15" data-id="MT28_15">Mereka menerima wang itu dan melakukan apa yang diarahkan. Cerita ini biasa disebarkan di kalangan orang Yahudi hingga sekarang.</span>
</div>
<div class="s1">Perintah untuk memberitakan Injil</div>
<div class="p">
<span class="v-num v-16">16&nbsp;</span><span class="v MT28_16" data-id="MT28_16">Kemudian, pengikut Isa yang sebelas itu pergi ke Galilea, ke gunung yang telah ditetapkan oleh-Nya.</span>
<span class="v-num v-17">17&nbsp;</span><span class="v MT28_17" data-id="MT28_17">Di sana mereka melihat-Nya lalu menyembah-Nya. Namun demikian, ada antara mereka yang ragu.</span>
<span class="v-num v-18">18&nbsp;</span><span class="v MT28_18" data-id="MT28_18">Isa berkata kepada mereka, ‘Segala kekuasaan telah diserahkan kepada-Ku, baik di syurga mahupun di bumi.</span>
<span class="v-num v-19">19&nbsp;</span><span class="v MT28_19" data-id="MT28_19">Oleh itu pergilah, jadikan semua bangsa pengikut-Ku. Imadkan mereka dengan nama Bapa, Putera dan Roh Suci.</span>
<span class="v-num v-20">20&nbsp;</span><span class="v MT28_20" data-id="MT28_20">Ajar mereka supaya taat akan segala perkara yang telah Kuperintahkan kepadamu. Aku akan sentiasa bersamamu, hingga ke akhir zaman.’</span>
</div>

</div>
<div class="footer"><div class="nav">
<a class="prev" href="MT27.html">&lt;</a>
<a class="home" href="index.html">=</a>
<a class="next" href="MK1.html">&gt;</a>
</div></div>
</body>
</html>