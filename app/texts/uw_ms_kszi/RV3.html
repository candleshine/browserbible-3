<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Revelation 3 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="RV.html">Kitab Suci Zabur Injil</a><a class="location" href="RV.html">Revelation 3</a><a class="prev" href="RV2.html">&lt;</a>
<a class="home" href="index.html">=</a>
<a class="next" href="RV4.html">&gt;</a>
</div></div>
<div class="section chapter RV RV3 uw_ms_kszi ms" dir="ltr" lang="ms" data-id="RV3" data-nextid="RV4" data-previd="RV2">
<div class="c">3</div>
<div class="s1">Surat kepada jemaah di Sardis</div>
<div class="m">
<span class="v-num v-1">1&nbsp;</span><span class="v RV3_1" data-id="RV3_1">‘Kepada malaikat jemaah di Sardis, tulislah:</span>
</div>
<div class="b">&nbsp;</div>
<div class="m">
<span class="v RV3_1" data-id="RV3_1">Inilah kata-kata daripada Dia yang memiliki tujuh Roh Allah dan tujuh bintang. Aku tahu perbuatanmu. Nama sahaja kamu hidup tetapi sebenarnya mati.</span>
<span class="v-num v-2">2&nbsp;</span><span class="v RV3_2" data-id="RV3_2">Bangunlah dan teguhkanlah apa yang masih ada padamu dan yang hampir mati kerana Kudapati apa yang kamu lakukan belum lagi sempurna di sisi Allah Tuhanku.</span>
<span class="v-num v-3">3&nbsp;</span><span class="v RV3_3" data-id="RV3_3">Ingatlah semula segala yang telah diajarkan kepadamu dan segala yang telah kamu dengar. Patuhilah segalanya dan bertaubatlah. Jika tidak, Aku akan datang kepadamu laksana pencuri. Kamu tidak mungkin tahu saatnya Aku datang.</span>
</div>
<div class="p">
<span class="v-num v-4">4&nbsp;</span><span class="v RV3_4" data-id="RV3_4">Namun, ada sebilangan daripadamu di Sardis yang tidak mencemarkan pakaian mereka. Mereka akan berjalan bersama-Ku dengan berpakaian putih kerana mereka layak mendapat kemuliaan sedemikian.</span>
<span class="v-num v-5">5&nbsp;</span><span class="v RV3_5" data-id="RV3_5">Kepada yang menang akan dapat berpakaian putih seperti itu dan Aku tidak akan memadamkan nama mereka dari Kitab Hidup. Aku akan mengakui mereka sebagai milik-Ku di hadirat Bapa-Ku dan di hadapan para malaikat-Nya.</span>
<span class="v-num v-6">6&nbsp;</span><span class="v RV3_6" data-id="RV3_6">Sesiapa yang bertelinga, dengarlah apa yang dikatakan oleh Roh kepada jemaah.</span>
</div>
<div class="s1">Surat kepada jemaah di Filadelfia</div>
<div class="p">
<span class="v-num v-7">7&nbsp;</span><span class="v RV3_7" data-id="RV3_7">‘Kepada malaikat jemaah di Filadelfia, tulislah:</span>
</div>
<div class="b">&nbsp;</div>
<div class="m">
<span class="v RV3_7" data-id="RV3_7">Inilah kata-kata daripada Dia yang suci dan setia dan yang memegang kunci milik Daud. Apabila Dia membuka pintu, tiada siapa yang dapat menutupnya, dan apabila Dia menutupnya, tiada siapa yang dapat membukanya.</span>
<span class="v-num v-8">8&nbsp;</span><span class="v RV3_8" data-id="RV3_8">Aku tahu perbuatanmu. Lihatlah Aku telah membukakan sebuah pintu untukmu, dan tiada siapa yang dapat menutupnya. Aku tahu bahawa kamu tidaklah begitu kuat, tetapi kamu taat kepada firman-Ku dan tidak sekali-kali menyangkal nama-Ku.</span>
<span class="v-num v-9">9&nbsp;</span><span class="v RV3_9" data-id="RV3_9">Orang yang menyokong Iblis, para pendusta yang bukan Yahudi tetapi mengaku dirinya Yahudi, akan Kubawa kepadamu. Mereka akan Kupaksa datang dan sujud kepadamu dan mereka akan tahu bahawa Aku mengasihimu.</span>
<span class="v-num v-10">10&nbsp;</span><span class="v RV3_10" data-id="RV3_10">Oleh sebab kamu taat akan perintah-Ku supaya tabah menanggung kesengsaraan, Aku akan menyelamatkanmu daripada masa pancaroba yang akan menimpa seluruh dunia sebagai dugaan kepada umat manusia.</span>
</div>
<div class="p">
<span class="v-num v-11">11&nbsp;</span><span class="v RV3_11" data-id="RV3_11">Aku akan datang segera. Peliharalah apa yang ada padamu dengan sempurna, supaya ganjaran kemenanganmu tidak diragut orang.</span>
<span class="v-num v-12">12&nbsp;</span><span class="v RV3_12" data-id="RV3_12">Aku akan menjadikan mereka yang menang seperti tiang di rumah Allah Tuhanku dan dia akan tetap tinggal di situ. Aku akan menulis pada dirinya nama Allah dan Kota Allah, iaitu Baitulmaqdis baru yang akan diturunkan Allah dari syurga, juga nama-Ku yang baru.</span>
<span class="v-num v-13">13&nbsp;</span><span class="v RV3_13" data-id="RV3_13">Jika kamu bertelinga, dengarlah apa yang dikatakan oleh Roh kepada jemaah.</span>
</div>
<div class="s1">Surat kepada jemaah di Laodikia</div>
<div class="p">
<span class="v-num v-14">14&nbsp;</span><span class="v RV3_14" data-id="RV3_14">‘Kepada malaikat jemaah di Laodikia, tulislah:</span>
</div>
<div class="b">&nbsp;</div>
<div class="m">
<span class="v RV3_14" data-id="RV3_14">Inilah perkhabaran daripada Dia yang disebut Amin, Saksi yang setia dan benar, Permulaan segala ciptaan Allah.</span>
<span class="v-num v-15">15&nbsp;</span><span class="v RV3_15" data-id="RV3_15">Aku tahu apa yang kamu lakukan. Aku tahu bahawa kamu ini sejuk tidak, panas pun tidak. Betapa baiknya jika kamu mengambil salah satu daripada dua sikap itu.</span>
<span class="v-num v-16">16&nbsp;</span><span class="v RV3_16" data-id="RV3_16">Tetapi oleh sebab kamu suam-suam sahaja, Aku akan meludahkan kamu.</span>
<span class="v-num v-17">17&nbsp;</span><span class="v RV3_17" data-id="RV3_17">Kamu berkata, “Aku kaya dan cukup segala-galanya, tiada kekurangan apa-apa.” Tetapi kamu tidak tahu bahawa kamu sebenarnya dalam keadaan yang serba kekurangan dan amat menyedihkan. Kamu miskin, telanjang dan buta.</span>
<span class="v-num v-18">18&nbsp;</span><span class="v RV3_18" data-id="RV3_18">Dengan demikian Kunasihati kamu: Belilah emas daripada-Ku, emas tulen, supaya kamu kaya. Belilah pakaian putih untuk menutup tubuhmu yang telanjang lagi mengaibkan. Belilah ubat untuk matamu supaya dapat melihat.</span>
</div>
<div class="p">
<span class="v-num v-19">19&nbsp;</span><span class="v RV3_19" data-id="RV3_19">Aku menegur dan menghukum orang yang Kukasihi. Oleh itu, amalkanlah sikap bersungguh-sungguh dan bertaubatlah.</span>
<span class="v-num v-20">20&nbsp;</span><span class="v RV3_20" data-id="RV3_20">Dengarlah! Aku berdiri di hadapan pintu sambil mengetuk. Jika seseorang mendengar suara-Ku dan membuka pintu, Aku akan masuk ke rumahnya. Aku akan makan bersamanya dan dia bersama-Ku.</span>
</div>
<div class="p">
<span class="v-num v-21">21&nbsp;</span><span class="v RV3_21" data-id="RV3_21">Aku akan membenarkan mereka yang menang duduk di atas takhta-Ku, seperti Aku yang telah menang kini duduk di sisi Bapa-Ku di atas takhta-Nya.</span>
<span class="v-num v-22">22&nbsp;</span><span class="v RV3_22" data-id="RV3_22">Jika kamu bertelinga; dengarlah apa yang dikatakan oleh Roh kepada jemaah.’</span>
</div>

</div>
<div class="footer"><div class="nav">
<a class="prev" href="RV2.html">&lt;</a>
<a class="home" href="index.html">=</a>
<a class="next" href="RV4.html">&gt;</a>
</div></div>
</body>
</html>