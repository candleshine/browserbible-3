<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Mark 14 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MK.html">Kitab Suci Zabur Injil</a><a class="location" href="MK.html">Mark 14</a><a class="prev" href="MK13.html">&lt;</a>
<a class="home" href="index.html">=</a>
<a class="next" href="MK15.html">&gt;</a>
</div></div>
<div class="section chapter MK MK14 uw_ms_kszi ms" dir="ltr" lang="ms" data-id="MK14" data-nextid="MK15" data-previd="MK13">
<div class="c">14</div>
<div class="s1">Isa diurapi</div>
<div class="p">
<span class="v-num v-1">1&nbsp;</span><span class="v MK14_1" data-id="MK14_1">Dua hari lagi akan tibalah perayaan Paska dan Jamuan Roti Tidak Beragi, ketua-ketua imam dan guru-guru Taurat mencari jalan untuk memerangkap Isa secara tipu daya dan menjatuhkan hukuman mati kepada-Nya.</span>
<span class="v-num v-2">2&nbsp;</span><span class="v MK14_2" data-id="MK14_2">Tetapi mereka berkata, ‘Janganlah pada waktu perayaan, takut orang akan merusuh.’</span>
</div>
<div class="p">
<span class="v-num v-3">3&nbsp;</span><span class="v MK14_3" data-id="MK14_3">Ketika itu Isa berada di Baitani di rumah Simon yang menghidap penyakit kusta. Sedang Isa duduk di meja, seorang wanita datang membawa bejana pualam berisi minyak narwastu murni yang amat mahal. Dia memecahkan bejana itu lalu menuangkan minyak itu ke atas kepala Isa.</span>
</div>
<div class="p">
<span class="v-num v-4">4&nbsp;</span><span class="v MK14_4" data-id="MK14_4">Beberapa orang berkata-kata sesama sendiri dengan marah, ‘Mengapa dibazirkan minyak wangi ini?</span>
<span class="v-num v-5">5&nbsp;</span><span class="v MK14_5" data-id="MK14_5">Minyak itu dapat dijual dengan harga lebih tiga ratus keping wang perak dan wangnya diberikan kepada orang miskin.’ Mereka mengecam wanita itu dengan kata-kata yang tajam.</span>
</div>
<div class="p">
<span class="v-num v-6">6&nbsp;</span><span class="v MK14_6" data-id="MK14_6">Tetapi Isa berkata, ‘Biarkan dia. Mengapa kamu memarahinya? Dia telah melakukan sesuatu yang baik untuk-Ku.</span>
<span class="v-num v-7">7&nbsp;</span><span class="v MK14_7" data-id="MK14_7">Orang miskin akan sentiasa ada di kalanganmu, dan bila-bila sahaja kamu mahu, kamu dapat berbuat kebajikan kepada mereka. Tetapi Aku tidak akan sentiasa ada bersamamu.</span>
<span class="v-num v-8">8&nbsp;</span><span class="v MK14_8" data-id="MK14_8">Dia telah melakukan apa yang terdaya olehnya. Dia telah datang terlebih dahulu untuk menyediakan tubuhku bagi pengebumian.</span>
<span class="v-num v-9">9&nbsp;</span><span class="v MK14_9" data-id="MK14_9">Sesungguhnya, Aku berkata kepadamu, di mana-mana sahaja Injil ini disebarkan di serata dunia, apa yang telah dilakukan oleh wanita ini akan diceritakan juga sebagai kenangan kepadanya.’</span>
</div>
<div class="p">
<span class="v-num v-10">10&nbsp;</span><span class="v MK14_10" data-id="MK14_10">Selepas itu Yudas Iskariot, seorang daripada pengikut Isa yang dua belas itu, pergi kepada ketua-ketua imam untuk mengkhianati-Nya dan menyerahkan-Nya kepada mereka.</span>
<span class="v-num v-11">11&nbsp;</span><span class="v MK14_11" data-id="MK14_11">Ketika mendengar kata-katanya mereka pun sukacita dan berjanji akan memberinya wang. Sejak itu Yudas mencari jalan yang terbaik untuk mengkhianati Isa.</span>
</div>
<div class="s1">Perjamuan Tuhan</div>
<div class="p">
<span class="v-num v-12">12&nbsp;</span><span class="v MK14_12" data-id="MK14_12">Pada hari pertama Perayaan Roti Tidak Beragi, ketika mereka menyembelih anak domba Paska, para pengikut Isa berkata kepada-Nya, ‘Di manakah Engkau mahu kami pergi menyediakan jamuan Paska untuk-Mu?’</span>
</div>
<div class="p">
<span class="v-num v-13">13&nbsp;</span><span class="v MK14_13" data-id="MK14_13">Dia menghantar dua orang pengikut-Nya dan berkata kepada mereka, ‘Pergilah ke dalam kota. Seorang lelaki yang membawa sekendi air akan menemui kamu. Ikutlah dia.</span>
<span class="v-num v-14">14&nbsp;</span><span class="v MK14_14" data-id="MK14_14">Di mana dia masuk, katakan kepada tuan rumah, “Tuan Guru berkata: Di manakah ruang tamu untuk Aku makan jamuan Paska dengan para pengikut-Ku?”</span>
<span class="v-num v-15">15&nbsp;</span><span class="v MK14_15" data-id="MK14_15">Dia akan menunjukkan kepadamu sebuah ruang besar di tingkat atas, lengkap dengan perabot dan telah siap disediakan. Di situlah kamu membuat persiapan untuk kita.’</span>
</div>
<div class="p">
<span class="v-num v-16">16&nbsp;</span><span class="v MK14_16" data-id="MK14_16">Kedua-dua pengikut-Nya itu keluar, pergi ke dalam kota, dan mendapati segala-galanya tepat seperti yang telah dikatakan-Nya kepada mereka. Mereka pun menyediakan jamuan Paska.</span>
</div>
<div class="p">
<span class="v-num v-17">17&nbsp;</span><span class="v MK14_17" data-id="MK14_17">Pada waktu lewat petang, Dia datang bersama para pengikut-Nya yang dua belas itu.</span>
<span class="v-num v-18">18&nbsp;</span><span class="v MK14_18" data-id="MK14_18">Sedang mereka duduk menikmati jamuan, Isa berkata, ‘Sesungguhnya, Aku berkata kepadamu, seorang daripada kamu yang makan bersama-Ku akan mengkhianati-Ku.’</span>
</div>
<div class="p">
<span class="v-num v-19">19&nbsp;</span><span class="v MK14_19" data-id="MK14_19">Mereka mula berdukacita. Seorang demi seorang berkata kepada-Nya, ‘Akukah orang itu?’</span>
</div>
<div class="p">
<span class="v-num v-20">20&nbsp;</span><span class="v MK14_20" data-id="MK14_20">Isa menjawab, ‘Dia seorang daripada yang dua belas yang mencecah roti bersama ke dalam bekas.</span>
<span class="v-num v-21">21&nbsp;</span><span class="v MK14_21" data-id="MK14_21">Putera Insan memang mesti pergi, seperti yang tersurat tentang-Nya. Tetapi malanglah orang yang mengkhianati Putera Insan! Lebih baiklah baginya jika dia tidak dilahirkan ke dunia ini.’</span>
</div>
<div class="p">
<span class="v-num v-22">22&nbsp;</span><span class="v MK14_22" data-id="MK14_22">Sedang mereka makan, Isa mengambil roti lalu memberkatinya dan kemudian membahagikannya kepada mereka dan berkata, ‘Ambil, makanlah, ini tubuh-Ku.’</span>
</div>
<div class="p">
<span class="v-num v-23">23&nbsp;</span><span class="v MK14_23" data-id="MK14_23">Kemudian dia mengambil cawan air anggur, dan selepas mengucap syukur, Dia memberikannya kepada mereka, lalu mereka semua minum darinya.</span>
</div>
<div class="p">
<span class="v-num v-24">24&nbsp;</span><span class="v MK14_24" data-id="MK14_24">Dia berkata kepada mereka, ‘Ini darah-Ku bagi perjanjian baru, ditumpahkan untuk beberapa ramai manusia.</span>
<span class="v-num v-25">25&nbsp;</span><span class="v MK14_25" data-id="MK14_25">Sesungguhnya, Aku berkata kepadamu, Aku tidak akan minum air anggur lagi hingga Aku minum yang baru dalam kerajaan Allah.’</span>
</div>
<div class="p">
<span class="v-num v-26">26&nbsp;</span><span class="v MK14_26" data-id="MK14_26">Setelah menyanyikan sebuah lagu suci, mereka keluar ke Bukit Zaitun.</span>
</div>
<div class="s1">Petrus akan menyangkal Isa</div>
<div class="p">
<span class="v-num v-27">27&nbsp;</span><span class="v MK14_27" data-id="MK14_27">Isa berkata kepada mereka, ‘Malam ini, iman kamu semua akan goyah</span>
</div>
<div class="p">
<span class="v MK14_27" data-id="MK14_27">kerana-Ku, seperti yang tersurat:</span>
</div>
<div class="b">&nbsp;</div>
<div class="q1">
<span class="v MK14_27" data-id="MK14_27">‘ “Aku akan merebahkan Gembala,</span>
</div>
<div class="q1">
<span class="v MK14_27" data-id="MK14_27">dan kawanan domba akan bertempiaran.”</span>
</div>
<div class="b">&nbsp;</div>
<div class="p">
<span class="v-num v-28">28&nbsp;</span><span class="v MK14_28" data-id="MK14_28">‘Tetapi setelah Aku dibangkitkan semula, Aku akan mendahuluimu pergi ke Galilea.’</span>
</div>
<div class="p">
<span class="v-num v-29">29&nbsp;</span><span class="v MK14_29" data-id="MK14_29">Petrus berkata kepadanya, ‘Kalaupun semua yang lain goyah imannya, aku tidak akan goyah.’</span>
</div>
<div class="p">
<span class="v-num v-30">30&nbsp;</span><span class="v MK14_30" data-id="MK14_30">Isa berkata kepadanya, ‘Sesungguhnya, Aku berkata kepadamu, pada malam ini sebelum ayam berkokok dua kali, kamu akan menyangkal-Ku tiga kali.’</span>
</div>
<div class="p">
<span class="v-num v-31">31&nbsp;</span><span class="v MK14_31" data-id="MK14_31">Tetapi Petrus berkata dengan lebih tegas lagi, ‘Kalaupun aku terpaksa mati bersama-Mu, aku tidak akan menyangkal-Mu.’ Semua yang lain pun berkata demikian.</span>
</div>
<div class="s1">Isa di Getsemani</div>
<div class="p">
<span class="v-num v-32">32&nbsp;</span><span class="v MK14_32" data-id="MK14_32">Mereka sampai di suatu tempat yang dinamakan Getsemani. Isa berkata kepada para pengikut-Nya, ‘Duduklah di sini sementara Aku berdoa.’</span>
<span class="v-num v-33">33&nbsp;</span><span class="v MK14_33" data-id="MK14_33">Dia membawa Petrus, Yakobus dan Yahya bersama-Nya, dan Dia mula berasa gundah dan amat terseksa.</span>
<span class="v-num v-34">34&nbsp;</span><span class="v MK14_34" data-id="MK14_34">Dia berkata kepada mereka, ‘Jiwa-Ku sungguh dukacita, bagaikan mati. Duduklah di sini, dan berjagalah.’</span>
</div>
<div class="p">
<span class="v-num v-35">35&nbsp;</span><span class="v MK14_35" data-id="MK14_35">Dia pergi jauh sedikit lagi, lalu sujud di tanah, dan berdoa kiranya dapat semoga saat itu diedarkan daripada-Nya.</span>
<span class="v-num v-36">36&nbsp;</span><span class="v MK14_36" data-id="MK14_36">Kata-Nya, ‘Abba, Bapa, segala-galanya dapat Kaulakukan. Edarkanlah cawan ini daripada-Ku. Namun, berlakulah kehendak-Mu, bukan kehendak-Ku.’</span>
</div>
<div class="p">
<span class="v-num v-37">37&nbsp;</span><span class="v MK14_37" data-id="MK14_37">Kemudian dia kembali kepada pengikut-pengikut-Nya dan mendapati mereka sedang tidur, lalu Dia berkata kepada Petrus, ‘Simon, kamu tidur? Satu jam pun kamu tidak dapat berjaga?</span>
<span class="v-num v-38">38&nbsp;</span><span class="v MK14_38" data-id="MK14_38">Berjaga dan berdoalah, takut nanti kamu tergoda. Memang rohani rela, tetapi jasmani lemah.’</span>
</div>
<div class="p">
<span class="v-num v-39">39&nbsp;</span><span class="v MK14_39" data-id="MK14_39">Dia pergi berdoa lagi, dengan kata-kata yang sama.</span>
<span class="v-num v-40">40&nbsp;</span><span class="v MK14_40" data-id="MK14_40">Apabila Dia kembali, didapati-Nya mereka telah tertidur lagi, kerana mata mereka amat mengantuk. Mereka tidak tahu apa yang hendak dijawab kepada-Nya.</span>
</div>
<div class="p">
<span class="v-num v-41">41&nbsp;</span><span class="v MK14_41" data-id="MK14_41">Setelah Dia datang kepada mereka bagi kali ketiga, Dia berkata, ‘Adakah kamu masih tidur dan berehat? Cukuplah! Waktunya sudah tiba. Lihat, Putera Insan sedang dikhianati dan diserahkan ke tangan orang berdosa.</span>
<span class="v-num v-42">42&nbsp;</span><span class="v MK14_42" data-id="MK14_42">Bangunlah! Mari kita pergi! Lihat, pengkhianat-Ku sudah tiba!’</span>
</div>
<div class="s1">Isa ditangkap</div>
<div class="p">
<span class="v-num v-43">43&nbsp;</span><span class="v MK14_43" data-id="MK14_43">Sesaat kemudian, ketika Dia masih berkata-kata, seorang daripada pengikut-Nya yang dua belas itu iaitu Yudas datang dengan orang yang sangat ramai dan bersenjatakan pedang serta belantan. Mereka datang daripada ketua-ketua imam, guru-guru Taurat dan tua-tua.</span>
</div>
<div class="p">
<span class="v-num v-44">44&nbsp;</span><span class="v MK14_44" data-id="MK14_44">Pengkhianat Isa telah menetapkan satu isyarat dengan mereka: ‘Sesiapa yang kucium, itulah Dia. Tangkap Dia dan bawalah Dia pergi dengan selamat.’</span>
<span class="v-num v-45">45&nbsp;</span><span class="v MK14_45" data-id="MK14_45">Sebaik-baik Yudas tiba, dia pergi kepada Isa sambil berkata, ‘Tuan Guru!’ lalu mencium-Nya.</span>
<span class="v-num v-46">46&nbsp;</span><span class="v MK14_46" data-id="MK14_46">Mereka pun menangkap-Nya dan membawa-Nya pergi.</span>
<span class="v-num v-47">47&nbsp;</span><span class="v MK14_47" data-id="MK14_47">Seorang daripada yang berdiri di situ menghunus pedangnya lalu menetak hamba Imam Besar, sehingga terputus telinganya.</span>
</div>
<div class="p">
<span class="v-num v-48">48&nbsp;</span><span class="v MK14_48" data-id="MK14_48">Isa berkata kepada mereka, ‘Patutkah kamu datang bagaikan hendak menangkap perompak, dengan pedang dan belantan, untuk membawa-Ku pergi?</span>
<span class="v-num v-49">49&nbsp;</span><span class="v MK14_49" data-id="MK14_49">Setiap hari Aku di kalanganmu, mengajar di rumah ibadat, tidak kamu tangkap. Tetapi yang tersurat di dalam Kitab Suci mesti berlaku.’</span>
<span class="v-num v-50">50&nbsp;</span><span class="v MK14_50" data-id="MK14_50">Setelah itu semua pengikut Isa meninggalkan-Nya dan melarikan diri masing-masing.</span>
</div>
<div class="p">
<span class="v-num v-51">51&nbsp;</span><span class="v MK14_51" data-id="MK14_51">Seorang pemuda mengikut-Nya, dengan hanya sehelai kain linen membalut tubuhnya. Pemuda-pemuda lain menangkapnya,</span>
<span class="v-num v-52">52&nbsp;</span><span class="v MK14_52" data-id="MK14_52">lalu dia melucutkan kain linen itu dan melarikan diri daripada mereka dalam keadaan telanjang.</span>
</div>
<div class="s1">Isa di hadapan Majlis Agama</div>
<div class="p">
<span class="v-num v-53">53&nbsp;</span><span class="v MK14_53" data-id="MK14_53">Isa dibawa kepada Imam Besar. Bersamanya berhimpun semua ketua imam, tua-tua, dan guru-guru Taurat.</span>
<span class="v-num v-54">54&nbsp;</span><span class="v MK14_54" data-id="MK14_54">Petrus mengikut Isa dari jauh, turut masuk ke laman dalam rumah Imam Besar, dan duduk di kalangan hamba-hamba, berdiang di situ.</span>
</div>
<div class="p">
<span class="v-num v-55">55&nbsp;</span><span class="v MK14_55" data-id="MK14_55">Ketua-ketua imam dan semua ahli Majlis Agama berusaha mencari kesaksian untuk mendakwa Isa, tetapi tidak berjaya.</span>
<span class="v-num v-56">56&nbsp;</span><span class="v MK14_56" data-id="MK14_56">Ramai yang memberi kesaksian palsu terhadap-Nya, tetapi kesaksian mereka semua bercanggah.</span>
</div>
<div class="p">
<span class="v-num v-57">57&nbsp;</span><span class="v MK14_57" data-id="MK14_57">Kemudian beberapa orang bangkit memberi kesaksian palsu terhadap-Nya dengan berkata,</span>
<span class="v-num v-58">58&nbsp;</span><span class="v MK14_58" data-id="MK14_58">‘Kami telah mendengar Dia berkata, “Aku akan membinasakan rumah ibadat yang diperbuat dengan tangan ini, dan dalam tiga hari Aku akan membina rumah ibadat yang diperbuat tanpa tangan.” ’</span>
<span class="v-num v-59">59&nbsp;</span><span class="v MK14_59" data-id="MK14_59">Tetapi kesaksian mereka masih bercanggah.</span>
</div>
<div class="p">
<span class="v-num v-60">60&nbsp;</span><span class="v MK14_60" data-id="MK14_60">Imam Besar bangkit berdiri di tengah-tengah kesaksian itu lalu bertanya kepada Isa, ‘Tidakkah Kamu mahu menjawab apa-apa? Apakah yang disaksikan oleh mereka ini terhadap-Mu?’</span>
<span class="v-num v-61">61&nbsp;</span><span class="v MK14_61" data-id="MK14_61">Tetapi Isa berdiam diri, tidak menjawab sepatah pun.</span>
</div>
<div class="p">
<span class="v MK14_61" data-id="MK14_61">Imam Besar itu bertanya lagi kepada-Nya, ‘Adakah Kamu al-Masih, Putera Allah Maha Suci?’</span>
</div>
<div class="p">
<span class="v-num v-62">62&nbsp;</span><span class="v MK14_62" data-id="MK14_62">Isa menjawab, ‘Ya, Akulah Dia. Kamu akan melihat Putera Insan duduk di kanan Allah Maha Kuasa, dan datang dengan awan syurga.’</span>
</div>
<div class="p">
<span class="v-num v-63">63&nbsp;</span><span class="v MK14_63" data-id="MK14_63">Imam Besar lalu mengoyak-ngoyakkan pakaiannya sambil berkata, ‘Adakah kita perlukan saksi lagi?</span>
<span class="v-num v-64">64&nbsp;</span><span class="v MK14_64" data-id="MK14_64">Kamu telah mendengar kata-kata kufur-Nya sendiri! Apakah pendapatmu?’</span>
</div>
<div class="p">
<span class="v MK14_64" data-id="MK14_64">Lalu mereka semua menjatuhkan hukum ke atas-Nya, bahawa Dia patut dibunuh.</span>
<span class="v-num v-65">65&nbsp;</span><span class="v MK14_65" data-id="MK14_65">Kemudian sesetengah mereka mulai meludahi-Nya, membalut mata-Nya lalu memukul-Nya dan berkata kepada-Nya, ‘Bernubuatlah!’ Pengawal-pengawal pula menampar-Nya.</span>
</div>
<div class="s1">Petrus menyangkal Isa</div>
<div class="p">
<span class="v-num v-66">66&nbsp;</span><span class="v MK14_66" data-id="MK14_66">Petrus ada di bawah, di laman dalam. Seorang hamba perempuan Imam Besar datang ke situ.</span>
<span class="v-num v-67">67&nbsp;</span><span class="v MK14_67" data-id="MK14_67">Apabila dia melihat Petrus sedang berdiang memanaskan tubuhnya, dia memandang Petrus dan berkata, ‘Kamu juga bersama Isa orang Nasaret.’</span>
</div>
<div class="p">
<span class="v-num v-68">68&nbsp;</span><span class="v MK14_68" data-id="MK14_68">Petrus menyangkal, katanya, ‘Aku tidak tahu dan tidak faham apa yang kaukatakan.’ Dia keluar ke serambi depan, lalu ayam berkokok.</span>
</div>
<div class="p">
<span class="v-num v-69">69&nbsp;</span><span class="v MK14_69" data-id="MK14_69">Hamba perempuan itu melihatnya lagi, lalu mula berkata kepada orang yang berdiri di situ, ‘Ini seorang daripada mereka.’</span>
<span class="v-num v-70">70&nbsp;</span><span class="v MK14_70" data-id="MK14_70">Petrus menyangkalnya lagi.</span>
</div>
<div class="p">
<span class="v MK14_70" data-id="MK14_70">Sejurus kemudian, mereka yang berdiri di situ berkata pula kepada Petrus, ‘Tentu sekali kamu seorang daripada mereka, kerana kamu orang Galilea. Ini nyata daripada cara percakapanmu.’</span>
</div>
<div class="p">
<span class="v-num v-71">71&nbsp;</span><span class="v MK14_71" data-id="MK14_71">Petrus mengucapkan kutuk dan sumpah, ‘Aku tidak kenal orang yang kaukatakan itu!’</span>
</div>
<div class="p">
<span class="v-num v-72">72&nbsp;</span><span class="v MK14_72" data-id="MK14_72">Ayam pun berkokok bagi kali kedua. Lalu Petrus teringat kata-kata Isa kepadanya: ‘Sebelum ayam berkokok dua kali, kamu akan menyangkal-Ku tiga kali.’ Memikirkan perkara itu, Petrus menangis.</span>
</div>

</div>
<div class="footer"><div class="nav">
<a class="prev" href="MK13.html">&lt;</a>
<a class="home" href="index.html">=</a>
<a class="next" href="MK15.html">&gt;</a>
</div></div>
</body>
</html>