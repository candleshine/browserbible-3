<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Revelation 17 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="RV.html">Kitab Suci Zabur Injil</a><a class="location" href="RV.html">Revelation 17</a><a class="prev" href="RV16.html">&lt;</a>
<a class="home" href="index.html">=</a>
<a class="next" href="RV18.html">&gt;</a>
</div></div>
<div class="section chapter RV RV17 uw_ms_kszi ms" dir="ltr" lang="ms" data-id="RV17" data-nextid="RV18" data-previd="RV16">
<div class="c">17</div>
<div class="s1">Penghakiman atas Babel</div>
<div class="m">
<span class="v-num v-1">1&nbsp;</span><span class="v RV17_1" data-id="RV17_1">Kemudian salah satu daripada tujuh malaikat yang membawa tujuh mangkuk emas itu datang kepadaku dan berkata, ‘Mari, kutunjukkan hukuman ke atas pelacur besar yang duduk di atas air yang banyak,</span>
<span class="v-num v-2">2&nbsp;</span><span class="v RV17_2" data-id="RV17_2">dan yang berzina dengan raja-raja dunia; penghuni bumi mabuk dengan air anggur pencabulannya.’</span>
</div>
<div class="p">
<span class="v-num v-3">3&nbsp;</span><span class="v RV17_3" data-id="RV17_3">Malaikat itu membawaku dalam Roh ke gurun. Aku melihat seorang wanita duduk di atas seekor binatang buas yang berwarna merah dan penuh dengan nama-nama kufur. Binatang itu berkepala tujuh dan bertanduk sepuluh.</span>
<span class="v-num v-4">4&nbsp;</span><span class="v RV17_4" data-id="RV17_4">Perempuan itu berpakaian ungu dan merah, dihiasi emas permata serta mutiara, tangannya memegang cawan emas yang penuh dengan kelucahan dan kecemaran perzinaannya.</span>
<span class="v-num v-5">5&nbsp;</span><span class="v RV17_5" data-id="RV17_5">Di atas dahinya tertulis:</span>
</div>
<div class="b">&nbsp;</div>
<div class="b">&nbsp;</div>
<div class="m">
<span class="v-num v-6">6&nbsp;</span><span class="v RV17_6" data-id="RV17_6">Aku melihat perempuan itu, mabuk dengan darah orang salih dan darah saksi Isa.</span>
</div>
<div class="p">
<span class="v RV17_6" data-id="RV17_6">Apabila aku melihat perempuan itu, aku hairan tercengang.</span>
<span class="v-num v-7">7&nbsp;</span><span class="v RV17_7" data-id="RV17_7">Tetapi malaikat itu berkata kepadaku, ‘Mengapa kamu hairan tercengang? Aku akan menceritakan rahsia di sebalik perempuan itu dan binatang yang ditunggangnya, yang berkepala tujuh dan bertanduk lapan.</span>
<span class="v-num v-8">8&nbsp;</span><span class="v RV17_8" data-id="RV17_8">Binatang yang kamu lihat itu pernah wujud tetapi tidak wujud lagi dan akan keluar dari jurang yang tidak terduga dalamnya lalu menuju kebinasaan. Penghuni bumi yang tidak tersenarai namanya di Kitab Hidup dari permulaan dunia akan tercengang melihat binatang yang pernah wujud dan sekarang tidak wujud lagi tetapi kemudian akan muncul lagi.</span>
</div>
<div class="p">
<span class="v-num v-9">9&nbsp;</span><span class="v RV17_9" data-id="RV17_9">‘Inilah fikiran yang mempunyai kebijaksanaan. Tujuh kepala itu adalah tujuh gunung tempat perempuan itu tinggal.</span>
<span class="v-num v-10">10&nbsp;</span><span class="v RV17_10" data-id="RV17_10">Juga ada tujuh orang raja. Lima orang telah runtuh kerajaannya, satu masih bertakhta dan seorang lagi belum muncul. Datangnya nanti hanya untuk seketika.</span>
<span class="v-num v-11">11&nbsp;</span><span class="v RV17_11" data-id="RV17_11">Binatang yang pernah wujud dan yang tidak wujud lagi itu adalah raja yang kelapan, dan asalnya daripada yang ketujuh. Ia juga akan menuju kebinasaan.</span>
</div>
<div class="p">
<span class="v-num v-12">12&nbsp;</span><span class="v RV17_12" data-id="RV17_12">‘Sepuluh tanduk yang kamu lihat itu bererti sepuluh orang raja yang belum mendapat kerajaan lagi, tetapi mereka menerima kekuasaan sebagai raja bersama dengan binatang itu selama sejam.</span>
<span class="v-num v-13">13&nbsp;</span><span class="v RV17_13" data-id="RV17_13">Mereka sepakat dan akan menyerahkan kuasa dan kekuasaan mereka kepada binatang itu.</span>
<span class="v-num v-14">14&nbsp;</span><span class="v RV17_14" data-id="RV17_14">Mereka akan memerangi Anak Domba, dan Anak Domba akan menumpaskan mereka, kerana Dialah Junjungan segala junjungan dan Raja segala raja. Orang yang dipanggil, dipilih serta setia ada bersama Dia.’</span>
</div>
<div class="p">
<span class="v-num v-15">15&nbsp;</span><span class="v RV17_15" data-id="RV17_15">Malaikat itu berkata kepadaku, ‘Air yang kamu lihat di tempat pelacur itu duduk adalah kaum, orang ramai, bangsa dan bahasa.</span>
<span class="v-num v-16">16&nbsp;</span><span class="v RV17_16" data-id="RV17_16">Binatang dan sepuluh tanduknya yang kamu lihat itu akan membenci pelacur itu, dan membuatnya terlantar serta telanjang, lalu memakan dagingnya dan membakarnya dengan api.</span>
<span class="v-num v-17">17&nbsp;</span><span class="v RV17_17" data-id="RV17_17">Allah telah menggerakkan hati mereka, untuk menunaikan kehendak-Nya, supaya sepakat dan menyerahkan kerajaan mereka kepada binatang itu hingga berlaku segala firman Allah.</span>
<span class="v-num v-18">18&nbsp;</span><span class="v RV17_18" data-id="RV17_18">Perempuan yang kamu lihat itu adalah kota agung yang menguasai semua raja di bumi ini.’</span>
</div>

</div>
<div class="footer"><div class="nav">
<a class="prev" href="RV16.html">&lt;</a>
<a class="home" href="index.html">=</a>
<a class="next" href="RV18.html">&gt;</a>
</div></div>
</body>
</html>