<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 2 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 2</a><a class="prev" href="JN1.html">&lt;</a>
<a class="home" href="index.html">=</a>
<a class="next" href="JN3.html">&gt;</a>
</div></div>
<div class="section chapter JN JN2 uw_ms_kszi ms" dir="ltr" lang="ms" data-id="JN2" data-nextid="JN3" data-previd="JN1">
<div class="c">2</div>
<div class="s1">Perkahwinan di Kana</div>
<div class="p">
<span class="v-num v-1">1&nbsp;</span><span class="v JN2_1" data-id="JN2_1">Pada hari yang ketiga, suatu majlis perkahwinan diadakan di kota Kana di negeri Galilea. Ibu Isa turut hadir. </span>
<span class="v-num v-2">2&nbsp;</span><span class="v JN2_2" data-id="JN2_2">Isa dan pengikut-pengikut-Nya juga dijemput ke majlis itu. </span>
<span class="v-num v-3">3&nbsp;</span><span class="v JN2_3" data-id="JN2_3">Apabila air anggur yang ada habis diminum, ibu Isa berkata kepada-Nya, ‘Mereka kehabisan air anggur.’</span>
</div>
<div class="p">
<span class="v-num v-4">4&nbsp;</span><span class="v JN2_4" data-id="JN2_4">Isa menjawab, ‘Puan, usahlah suruh Aku. Saat-Ku belum tiba.’</span>
</div>
<div class="p">
<span class="v-num v-5">5&nbsp;</span><span class="v JN2_5" data-id="JN2_5">Namun, ibu Isa berkata kepada pelayan-pelayan di majlis itu, ‘Buatlah apa saja yang disuruh-Nya.’</span>
</div>
<div class="p">
<span class="v-num v-6">6&nbsp;</span><span class="v JN2_6" data-id="JN2_6">Di situ ada enam buah tempayan yang digunakan untuk istiadat penyucian orang Yahudi. Tiap-tiap tempayan dapat memuat kira-kira seratus liter air.</span>
</div>
<div class="p">
<span class="v-num v-7">7&nbsp;</span><span class="v JN2_7" data-id="JN2_7">Isa berkata kepada pelayan-pelayan, ‘Isilah tempayan-tempayan ini dengan air.’ Mereka pun mengisi penuh keenam-enam tempayan itu.</span>
</div>
<div class="p">
<span class="v-num v-8">8&nbsp;</span><span class="v JN2_8" data-id="JN2_8">Setelah itu Isa berkata pula, ‘Sekarang ambillah sedikit air itu, bawakan kepada ketua majlis.’ Mereka pun menghidangkan air itu kepada ketua majlis.</span>
</div>
<div class="p">
<span class="v-num v-9">9&nbsp;</span><span class="v JN2_9" data-id="JN2_9">Setelah ketua majlis merasa air yang telah menjadi air anggur itu, dia pun memanggil pengantin lelaki. Dia tidak tahu dari mana datangnya air anggur itu, tetapi para pelayan yang mengambil dan membawa air itu mengetahuinya. </span>
<span class="v-num v-10">10&nbsp;</span><span class="v JN2_10" data-id="JN2_10">Dia berkata kepada pengantin lelaki, ‘Selalunya orang menghidangkan air anggur yang terbaik di awal majlis. Setelah tetamu banyak minum, dihidangkan pula air anggur yang biasa saja. Tetapi kamu menyimpan dulu air anggur yang terbaik, sekarang baru dihidangkan!’</span>
</div>
<div class="p">
<span class="v-num v-11">11&nbsp;</span><span class="v JN2_11" data-id="JN2_11">Itulah mukjizat Isa yang pertama, dilakukan di Kana, Galilea. Dia menyatakan kemuliaan-Nya, maka para pengikut-Nya percaya kepada-Nya.</span>
</div>
<div class="s1">Isa menyucikan rumah ibadat</div>
<div class="p">
<span class="v-num v-12">12&nbsp;</span><span class="v JN2_12" data-id="JN2_12">Setelah itu Isa bersama ibu-Nya, saudara-saudara-Nya dan pengikut-pengikut-Nya pergi ke Kapernaum lalu tinggal di situ beberapa hari.</span>
</div>
<div class="p">
<span class="v-num v-13">13&nbsp;</span><span class="v JN2_13" data-id="JN2_13">Ketika perayaan Paska orang Yahudi hampir tiba, Isa pergi ke Baitulmaqdis. </span>
<span class="v-num v-14">14&nbsp;</span><span class="v JN2_14" data-id="JN2_14">Di dalam rumah ibadat Dia mendapati orang berjual-beli lembu, domba dan burung merpati, serta pengurup-pengurup wang duduk di situ. </span>
<span class="v-num v-15">15&nbsp;</span><span class="v JN2_15" data-id="JN2_15">Isa membuat cemeti daripada tali lalu mengusir kesemua orang, domba dan lembu dari rumah ibadat. Dia juga menghamburkan wang para pengurup wang itu dan menterbalikkan meja mereka. </span>
<span class="v-num v-16">16&nbsp;</span><span class="v JN2_16" data-id="JN2_16">Dia berkata kepada penjual burung merpati, ‘Bawa keluar semuanya. Jangan jadikan Rumah Bapa-Ku tempat berniaga!’</span>
</div>
<div class="p">
<span class="v-num v-17">17&nbsp;</span><span class="v JN2_17" data-id="JN2_17">Para pengikut-Nya teringat bahawa telah tersurat: ‘Kasih-Ku terhadap Rumah-Mu membakar hati-Ku!’</span>
</div>
<div class="p">
<span class="v-num v-18">18&nbsp;</span><span class="v JN2_18" data-id="JN2_18">Orang Yahudi menyoal Isa, ‘Apakah mukjizat yang dapat Kamu lakukan sebagai bukti bahawa Kamu berhak bertindak begini?’</span>
</div>
<div class="p">
<span class="v-num v-19">19&nbsp;</span><span class="v JN2_19" data-id="JN2_19">Isa menjawab, ‘Robohkanlah rumah ibadat ini, akan Kubina semula dalam tiga hari.’</span>
</div>
<div class="p">
<span class="v-num v-20">20&nbsp;</span><span class="v JN2_20" data-id="JN2_20">‘Pembinaannya mengambil masa empat puluh enam tahun! Akan Kaubina semula dalam tiga hari?’ tanya mereka. </span>
<span class="v-num v-21">21&nbsp;</span><span class="v JN2_21" data-id="JN2_21">Sebenarnya, rumah ibadat yang dimaksudkan oleh Isa itu ialah tubuh-Nya sendiri. </span>
<span class="v-num v-22">22&nbsp;</span><span class="v JN2_22" data-id="JN2_22">Apabila Isa bangkit daripada kematian, para pengikut-Nya teringat kata-kata-Nya itu. Dengan demikian percayalah mereka akan Kitab Suci dan kata-kata Isa.</span>
</div>
<div class="p">
<span class="v-num v-23">23&nbsp;</span><span class="v JN2_23" data-id="JN2_23">Sewaktu Isa di Baitulmaqdis pada masa perayaan Paska, ramai orang yang percaya kepada-Nya disebabkan mukjizat-mukjizat yang dilakukan-Nya. </span>
<span class="v-num v-24">24&nbsp;</span><span class="v JN2_24" data-id="JN2_24">Namun demikian, Isa tidaklah mempercayakan diri-Nya kepada mereka, kerana Dia mengetahui isi hati manusia. </span>
<span class="v-num v-25">25&nbsp;</span><span class="v JN2_25" data-id="JN2_25">Dia tidak memerlukan kesaksian sesiapa tentang manusia kerana Dia mengetahui niat dan perasaan setiap orang.</span>
</div>

</div>
<div class="footer"><div class="nav">
<a class="prev" href="JN1.html">&lt;</a>
<a class="home" href="index.html">=</a>
<a class="next" href="JN3.html">&gt;</a>
</div></div>
</body>
</html>