<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>1 Korintus 7 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="C1.html">Kitab Suci Zabur Injil</a><a class="location" href="C1.html">1 Korintus 7</a><a class="prev" href="C16.html">&lt;</a>
<a class="home" href="index.html">=</a>
<a class="next" href="C18.html">&gt;</a>
</div></div>
<div class="section chapter C1 C17 uw_ms_kszi ms" dir="ltr" lang="ms" data-id="C17" data-nextid="C18" data-previd="C16">
<div class="c">7</div>
<div class="s1">Tentang perkahwinan
</div>
<div class="p">
<span class="v-num v-1">1&nbsp;</span><span class="v C17_1" data-id="C17_1">Sekarang aku akan membincangkan masalah yang kamu kemukakan di dalam suratmu. Jika seorang lelaki tidak berkahwin, itu memang baik. </span>
<span class="v-num v-2">2&nbsp;</span><span class="v C17_2" data-id="C17_2">Namun demikian, supaya tidak tergoda melakukan perbuatan yang cabul, lebih baiklah setiap lelaki itu beristeri dan setiap perempuan bersuami. </span>
<span class="v-num v-3">3&nbsp;</span><span class="v C17_3" data-id="C17_3">Seorang suami harus menunaikan kewajipan kepada isterinya, begitu juga seorang isteri kepada suaminya. </span>
<span class="v-num v-4">4&nbsp;</span><span class="v C17_4" data-id="C17_4">Seorang isteri tidak berkuasa ke atas tubuhnya sendiri; suaminya berkuasa ke atas tubuhnya. Demikianlah juga, seorang suami tidak berkuasa ke atas tubuhnya sendiri; isterinya yang berkuasa ke atas tubuhnya. </span>
<span class="v-num v-5">5&nbsp;</span><span class="v C17_5" data-id="C17_5">Jangan renggangkan hubungan sebagai suami isteri, kecuali sementara waktu dengan persetujuan bersama untuk bertumpu kepada ibadat. Tetapi setelah itu teruskan hubungan sebagai suami isteri, supaya Iblis tidak berjaya menggodamu kerana kamu tidak dapat menahan nafsu. </span>
<span class="v-num v-6">6&nbsp;</span><span class="v C17_6" data-id="C17_6">Aku menyampaikan ini bukanlah sebagai perintah tetapi sebagai nasihat. </span>
<span class="v-num v-7">7&nbsp;</span><span class="v C17_7" data-id="C17_7">Memanglah aku lebih suka sekiranya kamu semua sepertiku. Tetapi Allah memberikan kurnia yang khusus; yang seorang kurnia ini, yang lain kurnia itu.
</span>
</div>
<div class="p">
<span class="v-num v-8">8&nbsp;</span><span class="v C17_8" data-id="C17_8">Kepada yang belum berkahwin dan kepada wanita yang telah menjadi balu. Inilah nasihatku: Memang baik kamu terus hidup sendirian seperti aku. </span>
<span class="v-num v-9">9&nbsp;</span><span class="v C17_9" data-id="C17_9">Tetapi sekiranya kamu tidak dapat menahan nafsu, berkahwinlah. Ini lebih baik daripada membiarkan hawa nafsu bergelora.
</span>
</div>
<div class="p">
<span class="v-num v-10">10&nbsp;</span><span class="v C17_10" data-id="C17_10">Kepada yang sudah berkahwin, inilah perintahku, yang sebenarnya bukan perintah aku tetapi perintah Tuhan. Seorang isteri tidak boleh meninggalkan suaminya. </span>
<span class="v-num v-11">11&nbsp;</span><span class="v C17_11" data-id="C17_11">Tetapi jika seorang isteri telah meninggalkan suaminya, dia mesti terus hidup bersendirian, atau dia boleh balik kepada suaminya. Seorang suami tidak boleh menceraikan isterinya. 
</span>
</div>
<div class="p">
<span class="v-num v-12">12&nbsp;</span><span class="v C17_12" data-id="C17_12">Kepada yang lain aku memberikan nasihat ini, iaitu nasihatku sendiri, bukan perintah Allah: Jika seorang lelaki beriman mempunyai isteri yang tidak beriman dan isteri itu bersetuju terus hidup bersamanya, maka lelaki itu tidak boleh menceraikan isterinya. </span>
<span class="v-num v-13">13&nbsp;</span><span class="v C17_13" data-id="C17_13">Jika seorang wanita beriman mempunyai suami yang tidak beriman dan suami itu bersetuju untuk terus hidup bersamanya, maka wanita itu tidak boleh menceraikan suaminya. </span>
<span class="v-num v-14">14&nbsp;</span><span class="v C17_14" data-id="C17_14">Seorang suami yang tidak beriman menjadi suci kerana isterinya. Demikian juga, seorang isteri yang tidak beriman menjadi suci kerana suami. Jika tidak, anak-anakmu akan menjadi anak-anak yang tercela. Tetapi dengan demikian mereka adalah anak-anak yang suci. 
</span>
</div>
<div class="p">
<span class="v-num v-15">15&nbsp;</span><span class="v C17_15" data-id="C17_15">Namun demikian, jika seseorang yang tidak beriman hendak meninggalkan isteri atau suaminya yang beriman, biarkanlah dia berbuat demikian. Jika ini terjadi, suami atau isteri yang beriman itu bebas membuat pilihan. Allah mahu kamu semua hidup aman damai. </span>
<span class="v-num v-16">16&nbsp;</span><span class="v C17_16" data-id="C17_16">Wahai isteri yang beriman, bagaimana kamu boleh pasti bahawa kamu tidak akan dapat menyelamatkan suamimu? Demikian juga, wahai suami yang beriman, bagaimana kamu boleh pasti bahawa kamu tidak akan dapat menyelamatkan isterimu?

</span>
</div>
<div class="s1">Hidup dalam keadaan seperti waktu dipanggil Allah
</div>
<div class="p">
<span class="v-num v-17">17&nbsp;</span><span class="v C17_17" data-id="C17_17">Setiap orang harus hidup dalam keadaan yang ditetapkan Tuhan untuknya ketika memanggilnya. Demikianlah ajaran yang telah kusampaikan kepada semua jemaah. </span>
<span class="v-num v-18">18&nbsp;</span><span class="v C17_18" data-id="C17_18">Contohnya, jika seseorang itu sudahpun bersunat sewaktu Allah memanggilnya, janganlah pula dia cuba menghilangkan tanda sunat itu. Demikian juga, sekiranya seseorang itu tidak bersunat semasa Allah memanggilnya, janganlah dia meminta disunat. </span>
<span class="v-num v-19">19&nbsp;</span><span class="v C17_19" data-id="C17_19">Bersunat atau tidak bersunat bukan perkara yang terpenting. Yang terpenting ialah taat akan perintah Allah. </span>
<span class="v-num v-20">20&nbsp;</span><span class="v C17_20" data-id="C17_20">Setiap orang harus terus hidup dalam keadaannya ketika dia telah dipanggil Allah. </span>
<span class="v-num v-21">21&nbsp;</span><span class="v C17_21" data-id="C17_21">Jika kamu hamba ketika dipanggil Allah, janganlah bersusah hati kerana itu; tetapi jika kamu mendapat peluang untuk menjadi orang merdeka, ambillah peluang itu. </span>
<span class="v-num v-22">22&nbsp;</span><span class="v C17_22" data-id="C17_22">Hamba yang beriman kepada Tuhan menjadi orang merdeka di sisi Tuhan. Begitu juga orang merdeka yang beriman kepada al-Masih menjadi hamba kepada al-Masih. </span>
<span class="v-num v-23">23&nbsp;</span><span class="v C17_23" data-id="C17_23">Kamu telah dibeli dengan harga yang dibayar sepenuhnya; maka janganlah kamu menjadi hamba manusia. </span>
<span class="v-num v-24">24&nbsp;</span><span class="v C17_24" data-id="C17_24">Saudara-saudaraku, masing-masing hiduplah bersama Allah dalam keadaan yang sama seperti ketika dipanggil Allah. 
</span>
</div>
<div class="p">
<span class="v-num v-25">25&nbsp;</span><span class="v C17_25" data-id="C17_25">Tuhan tidak memberiku perintah tentang orang yang belum kahwin; tetapi aku menasihatimu, kerana dengan belas kasihan Tuhan aku boleh dipercayai. </span>
<span class="v-num v-26">26&nbsp;</span><span class="v C17_26" data-id="C17_26">Oleh sebab kini kita diancam pelbagai pancaroba, aku yakin bahawa setiap lelaki baiklah meneruskan hidup dalam keadaannya sekarang. </span>
<span class="v-num v-27">27&nbsp;</span><span class="v C17_27" data-id="C17_27">Sekiranya kamu sudah beristeri, janganlah cuba menceraikan isterimu. Jika kamu belum beristeri, usahlah berkahwin. </span>
<span class="v-num v-28">28&nbsp;</span><span class="v C17_28" data-id="C17_28">Namun, kalau kamu berkahwin, kamu tidaklah berdosa. Demikian juga, jika seorang gadis berkahwin, dia tidak berdosa. Tetapi orang yang berkahwin banyak menghadapi masalah; aku mahu kamu bebas daripada masalah itu.
</span>
</div>
<div class="p">
<span class="v-num v-29">29&nbsp;</span><span class="v C17_29" data-id="C17_29">Saudara-saudaraku, maksudku demikian: Masa kita sudah semakin suntuk. Mulai sekarang, setiap lelaki yang beristeri, hiduplah seolah-olah tidak beristeri; </span>
<span class="v-num v-30">30&nbsp;</span><span class="v C17_30" data-id="C17_30">orang yang menangis, hiduplah seolah-olah tidak bersedih; orang yang tertawa, hiduplah seolah-olah tidak gembira; orang yang membeli barang, sifatkanlah seolah-olah barang yang dibeli itu tidak dimiliknya; </span>
<span class="v-num v-31">31&nbsp;</span><span class="v C17_31" data-id="C17_31">Orang yang menggunakan barang-barang yang ada di dunia seolah-olah tidak menggunakannya kerana dunia dalam keadaan sekarang sedang lenyap.
</span>
</div>
<div class="p">
<span class="v-num v-32">32&nbsp;</span><span class="v C17_32" data-id="C17_32">Aku mahu kamu bebas daripada kerunsingan. Seorang yang tidak beristeri akan menumpukan minat kepada hal-hal ketuhanan untuk mendapat keredaan-Nya. </span>
<span class="v-num v-33">33&nbsp;</span><span class="v C17_33" data-id="C17_33">Sebaliknya, seorang yang mempunyai isteri akan menumpukan perhatian kepada hal-hal duniawi untuk menggembirakan isterinya. </span>
<span class="v-num v-34">34&nbsp;</span><span class="v C17_34" data-id="C17_34">Dengan demikian perasaannya berbelah-bagi. Seorang wanita atau gadis yang tidak bersuami menumpukan minatnya kepada hal-hal ketuhanan kerana ingin mengabdikan seluruh dirinya kepada Tuhan. Tetapi seorang wanita yang telah bersuami akan memusatkan perhatian kepada hal-hal duniawi untuk menyukakan hati suaminya. </span>
<span class="v-num v-35">35&nbsp;</span><span class="v C17_35" data-id="C17_35">Aku menasihati kamu demikian untuk menolongmu. Aku tidak mahu melarangmu membuat itu dan ini. Aku ingin kamu melakukan apa yang wajar dan mengabdikan diri sepenuh hati kepada Tuhan. 
</span>
</div>
<div class="p">
<span class="v-num v-36">36&nbsp;</span><span class="v C17_36" data-id="C17_36">Sekiranya seorang lelaki merasa dia tidak adil terhadap tunangnya, dan jika gadis itu semakin meningkat usianya, dan dia merasa dia patut berkahwin dengan gadis itu, maka dia harus bertindak menurut hasratnya. Dia tidaklah berdosa jika berkahwin. </span>
<span class="v-num v-37">37&nbsp;</span><span class="v C17_37" data-id="C17_37">Tetapi jika seorang lelaki dengan kerelaannya sendiri mengambil keputusan tidak akan berkahwin dengan gadis tunangnya itu, dan dia dapat mengawal nafsunya, serta tahu apa yang akan dilakukannya, maka lebih baiklah dia tidak berkahwin. </span>
<span class="v-num v-38">38&nbsp;</span><span class="v C17_38" data-id="C17_38">Tegasnya, berkahwin itu baik, tetapi tidak berkahwin lebih baik lagi.
</span>
</div>
<div class="p">
<span class="v-num v-39">39&nbsp;</span><span class="v C17_39" data-id="C17_39">Seorang wanita yang telah berkahwin terikat kepada suaminya hanya sepanjang hayat suaminya itu. Setelah suaminya meninggal dunia, wanita itu bebas berkahwin lagi dengan sesiapa sahaja lelaki pilihannya asalkan dia seorang beriman. </span>
<span class="v-num v-40">40&nbsp;</span><span class="v C17_40" data-id="C17_40">Tetapi wanita itu akan lebih berbahagia jika tidak berkahwin lagi. Ini fikiranku sendiri, tetapi aku yakin aku mendapat panduan daripada Roh Allah.

</span>
</div>

</div>
<div class="footer"><div class="nav">
<a class="prev" href="C16.html">&lt;</a>
<a class="home" href="index.html">=</a>
<a class="next" href="C18.html">&gt;</a>
</div></div>
</body>
</html>