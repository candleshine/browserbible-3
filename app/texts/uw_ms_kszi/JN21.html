<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 21 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 21</a><a class="prev" href="JN20.html">&lt;</a>
<a class="home" href="index.html">=</a>
<a class="next" href="AC1.html">&gt;</a>
</div></div>
<div class="section chapter JN JN21 uw_ms_kszi ms" dir="ltr" lang="ms" data-id="JN21" data-nextid="AC1" data-previd="JN20">
<div class="c">21</div>
<div class="s1">Isa menampakkan diri di Tasik Tiberias</div>
<div class="p">
<span class="v-num v-1">1&nbsp;</span><span class="v JN21_1" data-id="JN21_1">Setelah itu, Isa menampakkan diri sekali lagi kepada para pengikut-Nya, di Tasik Tiberias. Demikianlah kejadian itu berlaku:</span>
<span class="v-num v-2">2&nbsp;</span><span class="v JN21_2" data-id="JN21_2">Simon Petrus, Tomas yang disebut Didimus, Natanael (yang berasal dari Kana di Galilea), anak-anak Zebedeus, dan dua orang pengikut Isa yang lain, sedang berhimpun di situ.</span>
<span class="v-num v-3">3&nbsp;</span><span class="v JN21_3" data-id="JN21_3">Simon Petrus berkata kepada mereka, ‘Aku hendak pergi menangkap ikan.’ Mereka berkata kepadanya, ‘Kami hendak pergi bersama-sama.’ Mereka pun pergi menaiki perahu. Tetapi semalaman tiada seekor ikan pun dapat ditangkap oleh mereka.</span>
</div>
<div class="p">
<span class="v-num v-4">4&nbsp;</span><span class="v JN21_4" data-id="JN21_4">Ketika matahari terbit, Isa berdiri di pantai, tetapi mereka tidak mengenal-Nya.</span>
</div>
<div class="p">
<span class="v-num v-5">5&nbsp;</span><span class="v JN21_5" data-id="JN21_5">Isa bertanya kepada mereka, ‘Anak-anak, kamu ada ikan?’</span>
</div>
<div class="p">
<span class="v JN21_5" data-id="JN21_5">‘Tidak, kami tidak mendapat seekor ikan pun,’ jawab mereka.</span>
</div>
<div class="p">
<span class="v-num v-6">6&nbsp;</span><span class="v JN21_6" data-id="JN21_6">Isa berkata kepada mereka ‘Tebarkanlah jalamu di sebelah kanan perahu, kamu akan mendapat ikan.’ Mereka pun berbuat demikian, maka begitu sarat jala mereka dengan ikan sehingga tidak terdaya mereka menariknya kembali.</span>
</div>
<div class="p">
<span class="v-num v-7">7&nbsp;</span><span class="v JN21_7" data-id="JN21_7">Oleh itu pengikut yang dikasihi oleh Isa berkata kepada Petrus, ‘Itu Junjungan!’ Setelah mendengar bahawa Junjungan yang berdiri di situ, Petrus terus memakai baju luarnya (yang telah ditanggalkannya untuk bekerja) lalu terjun ke dalam air.</span>
<span class="v-num v-8">8&nbsp;</span><span class="v JN21_8" data-id="JN21_8">Para pengikut lain menuju ke pantai dengan perahu sambil menarik jala yang sarat dengan ikan. Mereka tidak berapa jauh dari darat, hanya kira-kira seratus meter (dua ratus ‘cubits’).</span>
<span class="v-num v-9">9&nbsp;</span><span class="v JN21_9" data-id="JN21_9">Setelah sampai di pantai, mereka melihat ikan dibakar di atas bara api, dan roti pun ada.</span>
</div>
<div class="p">
<span class="v-num v-10">10&nbsp;</span><span class="v JN21_10" data-id="JN21_10">Isa berkata kepada mereka, ‘Bawalah sedikit ikan yang baru kamu tangkap itu.’</span>
</div>
<div class="p">
<span class="v-num v-11">11&nbsp;</span><span class="v JN21_11" data-id="JN21_11">Simon Petrus pergi ke perahu lalu menyeret jala ke darat. Walaupun sarat dengan ikan yang besar-besar, 153 ekor semuanya, namun jala itu tidak koyak.</span>
<span class="v-num v-12">12&nbsp;</span><span class="v JN21_12" data-id="JN21_12">Isa berkata kepada mereka, ‘Marilah bersarapan.’ Tiada seorang pun yang berani bertanya, ‘Siapakah Tuan?’ kerana mereka tahu bahawa Dia ialah Junjungan.</span>
<span class="v-num v-13">13&nbsp;</span><span class="v JN21_13" data-id="JN21_13">Isa pun merapati mereka, mengambil roti lalu memberikannya kepada mereka. Begitu juga dilakukan-Nya dengan ikan.</span>
<span class="v-num v-14">14&nbsp;</span><span class="v JN21_14" data-id="JN21_14">Itulah kali ketiga Isa menampakkan diri kepada para pengikut-Nya setelah Dia dibangkitkan daripada kematian.</span>
</div>
<div class="s1">Isa meneguhkan hati Petrus</div>
<div class="p">
<span class="v-num v-15">15&nbsp;</span><span class="v JN21_15" data-id="JN21_15">Selepas sarapan bersama-sama, Isa bertanya kepada Simon Petrus, ‘Simon anak Yahya, adakah kamu benar-benar mengasihi-Ku lebih daripada mereka ini?’</span>
</div>
<div class="p">
<span class="v JN21_15" data-id="JN21_15">Petrus menjawab, ‘Ya Junjungan, Engkau tahu bahawa aku mengasihi-Mu.’</span>
</div>
<div class="p">
<span class="v JN21_15" data-id="JN21_15">Isa berkata kepadanya, ‘Berilah anak-anak domba-Ku makan.’</span>
</div>
<div class="p">
<span class="v-num v-16">16&nbsp;</span><span class="v JN21_16" data-id="JN21_16">Bagi kali kedua Isa bertanya, ‘Simon anak Yahya, adakah kamu benar-benar mengasihi-Ku?’</span>
</div>
<div class="p">
<span class="v JN21_16" data-id="JN21_16">Petrus menjawab, ‘Ya Junjungan, Engkau tahu bahawa aku mengasihi-Mu.’</span>
</div>
<div class="p">
<span class="v JN21_16" data-id="JN21_16">Isa berkata kepadanya, ‘Peliharalah domba-domba-Ku.’</span>
</div>
<div class="p">
<span class="v-num v-17">17&nbsp;</span><span class="v JN21_17" data-id="JN21_17">Bagi kali ketiga Isa bertanya kepadanya, ‘Simon anak Yahya, adakah kamu mengasihi-Ku?’</span>
</div>
<div class="p">
<span class="v JN21_17" data-id="JN21_17">Petrus sedih kerana Isa bertanya kepadanya bagi kali ketiga, ‘Adakah kamu mengasihi-Ku?’ Lalu dia menjawab, ‘Junjungan, Engkau mengetahui segala-galanya. Engkau tahu bahawa aku mengasihi-Mu!’</span>
</div>
<div class="p">
<span class="v JN21_17" data-id="JN21_17">Isa berkata kepadanya, ‘Berilah domba-domba-Ku makan.’</span>
<span class="v-num v-18">18&nbsp;</span><span class="v JN21_18" data-id="JN21_18">Sesungguhnya, Aku berkata kepadamu, sewaktu muda kamu mengikat tali pinggangmu lalu pergi ke mana-mana yang kamu mahu. Tetapi semasa tua nanti, kamu akan menghulurkan tangan dan orang akan mengikat lalu membawamu ke tempat yang kamu tidak mahu pergi.’</span>
<span class="v-num v-19">19&nbsp;</span><span class="v JN21_19" data-id="JN21_19">Kata-kata Isa ini membayangkan bagaimana Petrus akan mati untuk memuliakan Allah. Isa pun berkata kepada Petrus, ‘Ikutlah Aku!’</span>
</div>
<div class="s1">Pengikut yang dikasihi Isa</div>
<div class="p">
<span class="v-num v-20">20&nbsp;</span><span class="v JN21_20" data-id="JN21_20">Petrus menoleh lalu melihat pengikut yang dikasihi oleh Isa sedang mengikut mereka. Pengikut itulah yang duduk dekat dengan Isa ketika makan malam dahulu dan bertanya kepada-Nya, ‘Junjungan, siapakah yang akan mengkhianati-Mu?’</span>
<span class="v-num v-21">21&nbsp;</span><span class="v JN21_21" data-id="JN21_21">Ketika melihatnya, Petrus bertanya kepada Isa, ‘Junjungan, bagaimana dengan orang ini?’</span>
</div>
<div class="p">
<span class="v-num v-22">22&nbsp;</span><span class="v JN21_22" data-id="JN21_22">Isa menjawab, ‘Sekiranya Aku mahu dia tetap ada hingga Aku datang kembali, apa kena-mengenanya denganmu? Kamu ikutlah Aku.’</span>
<span class="v-num v-23">23&nbsp;</span><span class="v JN21_23" data-id="JN21_23">Oleh itu tersebarlah di kalangan pengikut Isa bahawa pengikut tersebut tidak akan mati. Tetapi Isa tidak berkata bahawa pengikut itu tidak akan mati. Isa berkata, ‘Sekiranya Aku mahu dia tetap ada hingga Aku datang kembali, apa kena-mengenanya denganmu?’</span>
</div>
<div class="s1">Kata penutup</div>
<div class="p">
<span class="v-num v-24">24&nbsp;</span><span class="v JN21_24" data-id="JN21_24">Pengikut itulah yang memberikan kesaksian tentang hal-hal ini. Dialah yang menuliskan semua ini dan kita tahu kesaksiannya itu benar.</span>
<span class="v-num v-25">25&nbsp;</span><span class="v JN21_25" data-id="JN21_25">Ada banyak lagi perkara lain yang dilakukan oleh Isa. Andainya dituliskan segala-galanya, aku rasa seluruh dunia ini pun tidak cukup untuk memuatkan semua kitab itu.</span>
</div>

</div>
<div class="footer"><div class="nav">
<a class="prev" href="JN20.html">&lt;</a>
<a class="home" href="index.html">=</a>
<a class="next" href="AC1.html">&gt;</a>
</div></div>
</body>
</html>