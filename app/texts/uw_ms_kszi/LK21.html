<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Luke 21 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LK.html">Kitab Suci Zabur Injil</a><a class="location" href="LK.html">Luke 21</a><a class="prev" href="LK20.html">&lt;</a>
<a class="home" href="index.html">=</a>
<a class="next" href="LK22.html">&gt;</a>
</div></div>
<div class="section chapter LK LK21 uw_ms_kszi ms" dir="ltr" lang="ms" data-id="LK21" data-nextid="LK22" data-previd="LK20">
<div class="c">21</div>
<div class="s1">Persembahan seorang balu </div>
<div class="m">
<span class="v-num v-1">1&nbsp;</span><span class="v LK21_1" data-id="LK21_1">Isa memandang di sekeliling lalu nampak orang kaya memasukkan wang persembahan mereka ke dalam peti persembahan di rumah ibadat. </span>
<span class="v-num v-2">2&nbsp;</span><span class="v LK21_2" data-id="LK21_2">Dia nampak juga seorang balu yang sangat miskin memasukkan dua keping wang tembaga. </span>
<span class="v-num v-3">3&nbsp;</span><span class="v LK21_3" data-id="LK21_3">Lalu Isa berkata, ‘Sesungguhnya, Aku berkata kepadamu bahawa balu yang miskin ini telah memasukkan lebih banyak daripada semua yang lain, </span>
<span class="v-num v-4">4&nbsp;</span><span class="v LK21_4" data-id="LK21_4">kerana yang lain memasukkan persembahan daripada kemewahan masing-masing tetapi perempuan ini walaupun sangat miskin, telah memasukkan seluruh nafkahnya.’</span>
</div>
<div class="s1">Robohnya rumah ibadat</div>
<div class="p">
<span class="v-num v-5">5&nbsp;</span><span class="v LK21_5" data-id="LK21_5">Beberapa orang berkata-kata tentang rumah ibadat yang dihiasi dengan batu-batu permata yang indah serta barang-barang yang dipersembahkan kepada Allah. </span>
<span class="v-num v-6">6&nbsp;</span><span class="v LK21_6" data-id="LK21_6">Isa pun berkata, ‘Akan tiba masanya apabila semua yang kamu lihat ini akan dirobohkan dan tiada satu batu pun akan tinggal tersusun pada tempatnya.’</span>
</div>
<div class="s1">Kesusahan dan penganiayaan</div>
<div class="p">
<span class="v-num v-7">7&nbsp;</span><span class="v LK21_7" data-id="LK21_7">Mereka bertanya kepada Isa, ‘Tuan Guru, bilakah semua perkara ini akan terjadi? Apakah alamat-alamatnya bahawa masanya sudah tiba?’</span>
</div>
<div class="p">
<span class="v-num v-8">8&nbsp;</span><span class="v LK21_8" data-id="LK21_8">Isa berkata, ‘Berjaga-jagalah supaya kamu tidak terpedaya oleh orang. Ramai orang akan datang dengan nama-Ku dan berkata, “Akulah dia,” dan “Masanya sudah tiba.” Janganlah kamu ikut mereka. </span>
<span class="v-num v-9">9&nbsp;</span><span class="v LK21_9" data-id="LK21_9">Apabila kamu mendengar tentang peperangan dan pemberontakan, janganlah kamu ketakutan. Peristiwa-peristiwa ini akan berlaku terlebih dahulu tetapi ini tidaklah bererti bahawa akhir zaman telah sampai.’</span>
</div>
<div class="p">
<span class="v-num v-10">10&nbsp;</span><span class="v LK21_10" data-id="LK21_10">Kemudian Isa berkata kepada mereka, ‘Bangsa akan berperang dengan bangsa dan kerajaan dengan kerajaan; </span>
<span class="v-num v-11">11&nbsp;</span><span class="v LK21_11" data-id="LK21_11">gempa bumi dan kebuluran serta wabak yang dahsyat akan terjadi di beberapa tempat. Perkara-perkara dahsyat dan alamat-alamat yang hebat akan kelihatan di langit.</span>
</div>
<div class="p">
<span class="v-num v-12">12&nbsp;</span><span class="v LK21_12" data-id="LK21_12">‘Tetapi sebelum segala perkara yang disebut ini berlaku, kamu akan ditawan dan dianiayai. Kamu akan didakwa di majlis saumaah-saumaah dan dipenjarakan. Kamu akan didakwa di hadapan raja-raja dan gabenor-gabenor kerana nama-Ku. </span>
<span class="v-num v-13">13&nbsp;</span><span class="v LK21_13" data-id="LK21_13">Inilah peluang bagimu untuk memberitakan perkhabaran baik. </span>
<span class="v-num v-14">14&nbsp;</span><span class="v LK21_14" data-id="LK21_14">Jadi, teguhkanlah hatimu supaya tidak bimbang bagaimana hendak membela diri </span>
<span class="v-num v-15">15&nbsp;</span><span class="v LK21_15" data-id="LK21_15">kerana Aku akan memberimu kata-kata dan kebijaksanaan yang tidak dapat dinafikan oleh seorang pun daripada musuh-musuhmu. </span>
<span class="v-num v-16">16&nbsp;</span><span class="v LK21_16" data-id="LK21_16">Kamu akan dikhianati oleh ibu bapamu, adik-beradikmu, sanak saudaramu dan sahabat handaimu. Mereka akan membunuh beberapa orang di antara kamu </span>
<span class="v-num v-17">17&nbsp;</span><span class="v LK21_17" data-id="LK21_17">dan kamu akan dibenci oleh semua kerana-Ku. </span>
<span class="v-num v-18">18&nbsp;</span><span class="v LK21_18" data-id="LK21_18">Tetapi sehelai rambutmu pun tidak akan hilang. </span>
<span class="v-num v-19">19&nbsp;</span><span class="v LK21_19" data-id="LK21_19">Bertahanlah, keteguhan hatimu akan menyelamatkan kamu.</span>
</div>
<div class="s1">Isa memperkatakan keruntuhan Baitulmaqdis</div>
<div class="p">
<span class="v-num v-20">20&nbsp;</span><span class="v LK21_20" data-id="LK21_20">‘Apabila kamu melihat kota Baitulmaqdis terkepung oleh tentera-tentera, ketahuilah kamu bahawa kebinasaannya telah hampir. </span>
<span class="v-num v-21">21&nbsp;</span><span class="v LK21_21" data-id="LK21_21">Pada masa itu mereka yang berada di jajahan Yudea hendaklah melarikan diri ke gunung; mereka yang ada di dalam kota hendaklah meninggalkannya dan mereka yang ada di luar kota janganlah masuk ke kota itu. </span>
<span class="v-num v-22">22&nbsp;</span><span class="v LK21_22" data-id="LK21_22">Inilah hari-hari hukuman apabila segala perkara yang tersurat dalam Kitab Suci akan terjadi. </span>
<span class="v-num v-23">23&nbsp;</span><span class="v LK21_23" data-id="LK21_23">Malangnya bagi perempuan yang mengandung atau ibu yang menyusui anak pada masa itu! Kesengsaraan yang teruk akan melanda bumi dan kemurkaan akan menimpa bangsa ini. </span>
<span class="v-num v-24">24&nbsp;</span><span class="v LK21_24" data-id="LK21_24">Mereka akan dibunuh dengan pedang dan ada pula yang akan dibawa ke negeri lain sebagai orang tawanan. Kota Baitulmaqdis akan diinjak-injak oleh bangsa-bangsa asing sehingga tamat tempoh yang ditetapkan untuk mereka.</span>
</div>
<div class="s1">Kedatangan Putera Insan</div>
<div class="p">
<span class="v-num v-25">25&nbsp;</span><span class="v LK21_25" data-id="LK21_25">‘Alamat akan kelihatan pada matahari, bulan dan bintang-bintang. Di muka bumi ini semua bangsa kelak sengsara dan bingung akan deru serta gelora lautan. </span>
<span class="v-num v-26">26&nbsp;</span><span class="v LK21_26" data-id="LK21_26">Sementara menantikan apa yang akan datang ke muka bumi, manusia akan jatuh pengsan kerana takut dan bimbang terhadap apa yang akan terjadi di dunia. Cakerawala di angkasa lepas akan terpesong daripada peredarannya. </span>
<span class="v-num v-27">27&nbsp;</span><span class="v LK21_27" data-id="LK21_27">Lalu mereka akan melihat Putera Insan datang dikelilingi awan dengan kekuasaan dan kemuliaan yang besar. </span>
<span class="v-num v-28">28&nbsp;</span><span class="v LK21_28" data-id="LK21_28">Apabila segala perkara ini mula terjadi, teguhkanlah hatimu dan angkat kepalamu kerana masa penyelamatanmu telah hampir tiba.’</span>
</div>
<div class="p">
<span class="v-num v-29">29&nbsp;</span><span class="v LK21_29" data-id="LK21_29">Isa menceritakan suatu ibarat kepada mereka: ‘Tengoklah pokok ara dan segala pokok kayu yang lain! </span>
<span class="v-num v-30">30&nbsp;</span><span class="v LK21_30" data-id="LK21_30">Apabila pokok itu penuh menguntum, kamu tahu bahawa musim panas hampir tiba. </span>
<span class="v-num v-31">31&nbsp;</span><span class="v LK21_31" data-id="LK21_31">Demikian juga apabila kamu melihat segala perkara ini terjadi, ketahuilah bahawa kerajaan Allah hampir tiba.</span>
</div>
<div class="p">
<span class="v-num v-32">32&nbsp;</span><span class="v LK21_32" data-id="LK21_32">‘Sesungguhnya, Aku berkata kepadamu bahawa sebelum orang zaman ini mati, segala perkara itu akan terjadi. </span>
<span class="v-num v-33">33&nbsp;</span><span class="v LK21_33" data-id="LK21_33">Langit dan bumi akan lenyap, tetapi firman-Ku berkekalan.</span>
</div>
<div class="s1">Perlunya berjaga-jaga</div>
<div class="p">
<span class="v-num v-34">34&nbsp;</span><span class="v LK21_34" data-id="LK21_34">‘Berjaga-jagalah! Janganlah leka dengan kesia-siaan dan kemabukan serta kekhuatiran terhadap kehidupan duniawi sehingga kamu tidak bersedia menghadapi hari itu yang datang dengan tidak disangka-sangka. </span>
<span class="v-num v-35">35&nbsp;</span><span class="v LK21_35" data-id="LK21_35">Hari itu akan datang seperti perangkap bagi semua manusia di seluruh muka bumi ini. </span>
<span class="v-num v-36">36&nbsp;</span><span class="v LK21_36" data-id="LK21_36">Kamu hendaklah sentiasa berjaga-jaga dan berdoa supaya kamu diteguhkan untuk menghadapi segala perkara yang akan terjadi itu lalu dapat berdiri di hadirat Putera Insan.’</span>
</div>
<div class="p">
<span class="v-num v-37">37&nbsp;</span><span class="v LK21_37" data-id="LK21_37">Pada siang hari Isa mengajar di dalam rumah ibadat. Pada waktu malam Dia keluar dari kota itu dan bermalam di udara lapang di Bukit Zaitun. </span>
<span class="v-num v-38">38&nbsp;</span><span class="v LK21_38" data-id="LK21_38">Pada pagi-pagi lagi orang ramai pergi ke rumah ibadat untuk mendengar Dia.</span>
</div>

</div>
<div class="footer"><div class="nav">
<a class="prev" href="LK20.html">&lt;</a>
<a class="home" href="index.html">=</a>
<a class="next" href="LK22.html">&gt;</a>
</div></div>
</body>
</html>