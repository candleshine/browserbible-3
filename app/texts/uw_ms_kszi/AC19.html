<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 19 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 19</a><a class="prev" href="AC18.html">&lt;</a>
<a class="home" href="index.html">=</a>
<a class="next" href="AC20.html">&gt;</a>
</div></div>
<div class="section chapter AC AC19 uw_ms_kszi ms" dir="ltr" lang="ms" data-id="AC19" data-nextid="AC20" data-previd="AC18">
<div class="c">19</div>
<div class="s1">Paulus di Efesus </div>
<div class="m">
<span class="v-num v-1">1&nbsp;</span><span class="v AC19_1" data-id="AC19_1">Sementara Apolos berada di Korintus, Paulus menjelajahi kawasan pedalaman lalu sampai di Efesus. Di situ dia bertemu dengan beberapa orang pengikut Isa </span>
<span class="v-num v-2">2&nbsp;</span><span class="v AC19_2" data-id="AC19_2">lalu berkata, ‘Adakah kamu menerima Roh Suci pada waktu kamu percaya kepada Isa?’ </span>
</div>
<div class="p">
<span class="v AC19_2" data-id="AC19_2">Mereka menjawab, ‘Kami belum pernah mendengar pun tentang adanya Roh Suci.’</span>
</div>
<div class="p">
<span class="v-num v-3">3&nbsp;</span><span class="v AC19_3" data-id="AC19_3">Paulus bertanya, ‘Kalau begitu, dalam pengimadan apakah kamu diimadkan?’ </span>
</div>
<div class="p">
<span class="v AC19_3" data-id="AC19_3">Kata mereka, ‘Dalam pengimadan Yahya.’</span>
</div>
<div class="p">
<span class="v-num v-4">4&nbsp;</span><span class="v AC19_4" data-id="AC19_4">Paulus berkata, ‘Yahya telah mengimadkan orang dengan pengimadan taubat dan berkata kepada mereka bahawa mereka hendaklah mempercayai Dia yang akan datang selepasnya, iaitu Isa.’ </span>
<span class="v-num v-5">5&nbsp;</span><span class="v AC19_5" data-id="AC19_5">Setelah mereka mendengar penerangan itu, mereka diimadkan dengan nama Junjungan Isa. </span>
<span class="v-num v-6">6&nbsp;</span><span class="v AC19_6" data-id="AC19_6">Paulus meletakkan tangan di atas mereka lalu datanglah Roh Suci menguasai mereka dan mereka semuanya bercakap dalam berbagai-bagai bahasa serta bernubuat. </span>
<span class="v-num v-7">7&nbsp;</span><span class="v AC19_7" data-id="AC19_7">Semuanya ada kira-kira dua belas orang.</span>
</div>
<div class="p">
<span class="v-num v-8">8&nbsp;</span><span class="v AC19_8" data-id="AC19_8">Paulus masuk ke saumaah dan bercakap di situ dengan beraninya selama tiga bulan. Dia berbincang dengan orang di situ dan berusaha meyakinkan mereka tentang kerajaan Allah. </span>
<span class="v-num v-9">9&nbsp;</span><span class="v AC19_9" data-id="AC19_9">Akan tetapi beberapa orang berkeras hati dan tidak mahu percaya malah memburuk-burukkan Jalan Tuhan di hadapan orang ramai. Oleh itu Paulus meninggalkan mereka lalu membawa pengikut-pengikut Isa bersamanya ke dewan syarahan Tiranus dan di situlah dia mengadakan perbincangan. </span>
<span class="v-num v-10">10&nbsp;</span><span class="v AC19_10" data-id="AC19_10">Hal itu berlaku selama dua tahun, hingga semua penduduk Asia, baik orang Yahudi mahupun orang Yunani, telah mendengar firman Tuhan.</span>
</div>
<div class="p">
<span class="v-num v-11">11&nbsp;</span><span class="v AC19_11" data-id="AC19_11">Allah melakukan mukjizat yang luar biasa melalui Paulus. </span>
<span class="v-num v-12">12&nbsp;</span><span class="v AC19_12" data-id="AC19_12">Sesetengah mereka membawa pulang sapu tangan atau kain yang pernah dipakai Paulus kepada orang yang sakit lalu mereka sembuh dan roh-roh iblis yang merasuk mereka keluar dari tubuh mereka.</span>
</div>
<div class="p">
<span class="v-num v-13">13&nbsp;</span><span class="v AC19_13" data-id="AC19_13">Beberapa orang Yahudi yang mengamalkan ilmu sihir turut serta menyebut nama Junjungan Isa untuk mengubat orang yang dirasuk roh-roh iblis, dengan berkata, ‘Aku menyumpahi kamu demi Isa yang dikhabarkan oleh Paulus.’ </span>
<span class="v-num v-14">14&nbsp;</span><span class="v AC19_14" data-id="AC19_14">Ada tujuh orang anak Skewa, imam besar orang Yahudi, yang berbuat demikian. </span>
<span class="v-num v-15">15&nbsp;</span><span class="v AC19_15" data-id="AC19_15">Akan tetapi roh durjana itu menjawab, ‘Aku kenal akan Isa, dan tahu akan Paulus, tetapi kamu ini siapa?’ </span>
<span class="v-num v-16">16&nbsp;</span><span class="v AC19_16" data-id="AC19_16">Lalu orang yang dirasuk roh durjana itu menerkam dan mengerjakan mereka. Mereka pun lari dari dalam rumah itu dalam keadaan telanjang dan luka.</span>
</div>
<div class="p">
<span class="v-num v-17">17&nbsp;</span><span class="v AC19_17" data-id="AC19_17">Berita itu tersebar di kalangan orang Yahudi mahupun Yunani di Efesus; mereka ketakutan lalu nama Junjungan Isa semakin dimuliakan. </span>
<span class="v-num v-18">18&nbsp;</span><span class="v AC19_18" data-id="AC19_18">Ramai orang yang mempercayai Isa datang sambil mengakui segala perbuatan jahat mereka yang lalu. </span>
<span class="v-num v-19">19&nbsp;</span><span class="v AC19_19" data-id="AC19_19">Beberapa orang yang mengamalkan ilmu sihir mengumpulkan semua buku sihirnya dan membakarnya di hadapan orang ramai. Semua buku sihir itu dianggar nilainya kira-kira lima puluh ribu keping wang perak. </span>
<span class="v-num v-20">20&nbsp;</span><span class="v AC19_20" data-id="AC19_20">Demikianlah, firman Tuhan tersebar luas dan semakin berkuasa.</span>
</div>
<div class="s1">Rusuhan di Efesus</div>
<div class="p">
<span class="v-num v-21">21&nbsp;</span><span class="v AC19_21" data-id="AC19_21">Setelah selesai peristiwa itu, Paulus berniat dalam hatinya hendak menjelajahi Makedonia dan Akhaya dan kemudian ke Baitulmaqdis. Dia berkata, ‘Selepas itu, aku mesti pergi ke Rom pula.’ </span>
<span class="v-num v-22">22&nbsp;</span><span class="v AC19_22" data-id="AC19_22">Dia pun menyuruh Timotius dan Erastus, dua orang daripada pembantu-pembantunya, pergi dahulu ke Makedonia, manakala dia tinggal lebih lama di Asia.</span>
</div>
<div class="p">
<span class="v-num v-23">23&nbsp;</span><span class="v AC19_23" data-id="AC19_23">Pada masa itu berlaku huru-hara di Efesus kerana ajaran tentang Jalan Tuhan. </span>
<span class="v-num v-24">24&nbsp;</span><span class="v AC19_24" data-id="AC19_24">Seorang tukang perak bernama Demetrius membuat balai-balai berhala Dewi Artemis daripada perak. Pekerjaan ini membawa hasil lumayan kepada pekerja-pekerjanya. </span>
<span class="v-num v-25">25&nbsp;</span><span class="v AC19_25" data-id="AC19_25">Dia menghimpunkan para pekerja serta tukang-tukang yang sama mata pencariannya lalu berkata, ‘Saudara-saudara sekalian tahu bahawa daripada pekerjaan inilah kita mendapat keuntungan. </span>
<span class="v-num v-26">26&nbsp;</span><span class="v AC19_26" data-id="AC19_26">Saudara-saudara juga melihat dan mendengar bahawa di Efesus ini malah hampir di seluruh Asia, Paulus itu telah mempengaruhi ramai orang dengan berkata bahawa barang yang diperbuat oleh manusia bukannya dewa. </span>
<span class="v-num v-27">27&nbsp;</span><span class="v AC19_27" data-id="AC19_27">Dengan demikian, apa yang dikhuatiri bukan saja mata pencarian kita ini dihina, bahkan rumah Artemis, dewi yang besar itu pun tidak akan diindahkan lagi, lalu hilanglah kebesaran dewi yang disembah orang di seluruh Asia malah di serata dunia.’</span>
</div>
<div class="p">
<span class="v-num v-28">28&nbsp;</span><span class="v AC19_28" data-id="AC19_28">Setelah mendengar kata-kata itu, semua yang hadir naik berang dan berseru, ‘Maha besar Artemis, dewi orang Efesus!’ </span>
<span class="v-num v-29">29&nbsp;</span><span class="v AC19_29" data-id="AC19_29">Dengan demikian orang ramai merusuh di kota itu. Mereka menangkap Gayus dan Aristarkhus, orang Makedonia yang menemani Paulus dalam perjalanannya, lalu menyeret mereka ke stadium kota itu. </span>
<span class="v-num v-30">30&nbsp;</span><span class="v AC19_30" data-id="AC19_30">Paulus hendak pergi bercakap kepada orang ramai tetapi para pengikut Isa tidak membenarkannya. </span>
<span class="v-num v-31">31&nbsp;</span><span class="v AC19_31" data-id="AC19_31">Beberapa orang pegawai kerajaan yang bersahabat dengan Paulus berpesan kepadanya supaya jangan masuk ke stadium itu.</span>
</div>
<div class="p">
<span class="v-num v-32">32&nbsp;</span><span class="v AC19_32" data-id="AC19_32">Orang yang berkumpul di situ berseru-seru, sesetengah berkata begini dan sesetengah begitu; kerana semuanya dalam keadaan kelam-kabut dan sebilangan besar daripada mereka tidak tahu mengapa mereka berhimpun. </span>
<span class="v-num v-33">33&nbsp;</span><span class="v AC19_33" data-id="AC19_33">Orang Yahudi menolak Iskandar ke hadapan untuk menghadapi orang ramai. Iskandar memberikan isyarat dengan tangannya kerana dia hendak menjelaskan segalanya kepada mereka. </span>
<span class="v-num v-34">34&nbsp;</span><span class="v AC19_34" data-id="AC19_34">Akan tetapi apabila mereka mengenalinya sebagai orang Yahudi, semuanya berseru serentak selama kira-kira dua jam, ‘Maha besar Artemis, dewi orang Efesus!’</span>
</div>
<div class="p">
<span class="v-num v-35">35&nbsp;</span><span class="v AC19_35" data-id="AC19_35">Ketika itu setiausaha kota menyuruh mereka diam lalu berkata, ‘Hai orang Efesus, siapa yang tidak tahu bahawa orang kota Efesuslah yang memelihara kuil dewi besar Artemis dan patung sucinya yang turun dari langit? </span>
<span class="v-num v-36">36&nbsp;</span><span class="v AC19_36" data-id="AC19_36">Ini tidak dapat dinafikan. Oleh itu kamu patut bertenang dan jangan bertindak gopoh-gapah. </span>
<span class="v-num v-37">37&nbsp;</span><span class="v AC19_37" data-id="AC19_37">Kedua-dua orang ini tidak merampas harta tempat berhala dan tidak pula menghina dewi kita, tetapi kamu membawa mereka ke mari. </span>
<span class="v-num v-38">38&nbsp;</span><span class="v AC19_38" data-id="AC19_38">Jika Demetrius dan tukang-tukang yang menyertainya itu ada sesuatu yang hendak diadukan tentang sesiapa, kita mempunyai mahkamah perbicaraan dan hakim; hendaklah mereka mendakwa orang berkenaan di mahkamah. </span>
<span class="v-num v-39">39&nbsp;</span><span class="v AC19_39" data-id="AC19_39">Jika kamu menuntut perkara lain, hendaklah diselesaikan dalam majlis yang berpatutan. </span>
<span class="v-num v-40">40&nbsp;</span><span class="v AC19_40" data-id="AC19_40">Oleh sebab apa yang berlaku hari ini, kita akan didakwa menimbulkan huru-hara tanpa sebab; dan kita tidak dapat memberikan alasan yang wajar untuk membenarkan perhimpunan ini.’ </span>
<span class="v-num v-41">41&nbsp;</span><span class="v AC19_41" data-id="AC19_41">Selepas itu, setiausaha kota menyuruh perhimpunan itu bersurai.</span>
</div>

</div>
<div class="footer"><div class="nav">
<a class="prev" href="AC18.html">&lt;</a>
<a class="home" href="index.html">=</a>
<a class="next" href="AC20.html">&gt;</a>
</div></div>
</body>
</html>