<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Revelation 22 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="RV.html">Kitab Suci Zabur Injil</a><a class="location" href="RV.html">Revelation 22</a><a class="prev" href="RV21.html">&lt;</a>
<a class="home" href="index.html">=</a>
</div></div>
<div class="section chapter RV RV22 uw_ms_kszi ms" dir="ltr" lang="ms" data-id="RV22" data-nextid="null" data-previd="RV21">
<div class="c">22</div>
<div class="s1">Sungai air hidup</div>
<div class="m">
<span class="v-num v-1">1&nbsp;</span><span class="v RV22_1" data-id="RV22_1">Dia menunjukkan kepadaku sebatang sungai air hidup, jernih seperti hablur, mengalir dari takhta Allah dan Anak Domba</span>
<span class="v-num v-2">2&nbsp;</span><span class="v RV22_2" data-id="RV22_2">di tengah-tengah kota itu. Di kiri kanan sungai itu terdapat pohon hidup, yang berbuah dua belas jenis setiap bulan; daun-daunnya menyembuhkan umat manusia.</span>
<span class="v-num v-3">3&nbsp;</span><span class="v RV22_3" data-id="RV22_3">Segala yang terlaknat tiada lagi. Takhta Allah dan Anak Domba ada di dalam kota itu, dan hamba-hamba-Nya berbuat ibadat kepada-Nya.</span>
<span class="v-num v-4">4&nbsp;</span><span class="v RV22_4" data-id="RV22_4">Mereka melihat wajah-Nya, dan nama-Nya tersurat pada dahi mereka.</span>
<span class="v-num v-5">5&nbsp;</span><span class="v RV22_5" data-id="RV22_5">Malam tiada lagi, dan cahaya pelita serta cahaya matahari tidak diperlukan lagi. Kerana Allah Tuhan akan menerangi mereka dan sekaliannya bertakhta selama-lamanya.</span>
</div>
<div class="p">
<span class="v-num v-6">6&nbsp;</span><span class="v RV22_6" data-id="RV22_6">Katanya kepadaku, ‘Ini kata-kata yang dapat dipercayai dan benar. Allah, Tuhan segala roh nabi-nabi, telah menyuruh malaikat-malaikat-Nya menunjukkan dengan segera kepada hamba-hamba-Nya apa yang akan terjadi.’</span>
</div>
<div class="b">&nbsp;</div>
<div class="m">
<span class="v-num v-7">7&nbsp;</span><span class="v RV22_7" data-id="RV22_7">‘Ingatlah, Aku akan datang dengan segera. Diberkatilah orang yang memeliharakan segala nubuat di dalam kitab ini.’</span>
</div>
<div class="b">&nbsp;</div>
<div class="m">
<span class="v-num v-8">8&nbsp;</span><span class="v RV22_8" data-id="RV22_8">Aku, Yahya, telah mendengar dan melihat segala hal itu. Apabila aku mendengar dan melihatnya, aku sujud hendak menyembah malaikat yang menunjukkannya kepadaku.</span>
<span class="v-num v-9">9&nbsp;</span><span class="v RV22_9" data-id="RV22_9">Tetapi dia berkata kepadaku, ‘Jangan buat begitu! Aku ini sesama hamba Allah sepertimu dan saudara-saudaramu, iaitu nabi-nabi dan sekalian yang memeliharakan kata-kata di dalam kitab ini. Hanya Allah yang harus kamu sembah.’</span>
</div>
<div class="s1">Berita yang terakhir</div>
<div class="p">
<span class="v-num v-10">10&nbsp;</span><span class="v RV22_10" data-id="RV22_10">Katanya lagi kepadaku, ‘Janganlah kamu materaikan nubuat di dalam kitab ini, kerana masanya sudah hampir tiba.</span>
<span class="v-num v-11">11&nbsp;</span><span class="v RV22_11" data-id="RV22_11">‘Orang yang berbuat jahat, biarlah dia terus berbuat jahat. Orang yang cemar, biarlah dia terus cemar. Orang yang benar, biarlah dia terus benar. Orang yang suci, biarlah dia terus suci.’</span>
</div>
<div class="p">
<span class="v-num v-12">12&nbsp;</span><span class="v RV22_12" data-id="RV22_12">‘Ingatlah, aku akan datang dengan segera, dan ganjaran-Ku bersama-Ku, supaya setiap orang mendapat balasan setimpal dengan perbuatannya.</span>
<span class="v-num v-13">13&nbsp;</span><span class="v RV22_13" data-id="RV22_13">Akulah Alif dan Ya, Yang Pertama dan Yang Terakhir.</span>
</div>
<div class="p">
<span class="v-num v-14">14&nbsp;</span><span class="v RV22_14" data-id="RV22_14">‘Diberkatilah sekalian yang menyucikan pakaiannya, kerana mereka akan dapat menghampiri pohon hidup dan masuk ke dalam kota itu melalui pintu gerbangnya.</span>
<span class="v-num v-15">15&nbsp;</span><span class="v RV22_15" data-id="RV22_15">Di luar terdapat anjing, ahli sihir, orang yang cabul, pembunuh, penyembah berhala, dan semua yang menyukai dusta serta menuturkannya.</span>
</div>
<div class="p">
<span class="v-num v-16">16&nbsp;</span><span class="v RV22_16" data-id="RV22_16">‘Aku, Isa, telah menyuruh malaikat-Ku memperlihatkan segala hal ini kepadamu untuk semua jemaah. Akulah zuriat dan keturunan Daud, dan bintang fajar yang bersinar.’</span>
</div>
<div class="p">
<span class="v-num v-17">17&nbsp;</span><span class="v RV22_17" data-id="RV22_17">Roh dan pengantin perempuan itu berkata, ‘Marilah’. Orang yang mendengar haruslah berkata, ‘Marilah.’ Orang yang dahaga haruslah datang. Sesiapa yang suka boleh mengambil air hidup itu dengan percuma.</span>
</div>
<div class="p">
<span class="v-num v-18">18&nbsp;</span><span class="v RV22_18" data-id="RV22_18">Aku bersaksi kepada setiap orang yang mendengar nubuat di dalam kitab ini, bahawa jika sesiapa menambahkan apa-apa kepadanya, Allah akan menambahkan baginya segala wabak yang tersurat di dalam kitab ini.</span>
<span class="v-num v-19">19&nbsp;</span><span class="v RV22_19" data-id="RV22_19">Dan jika sesiapa menggugurkan sepatah kata pun daripada nubuat ini, Allah akan menggugurkan bahagiannya daripada pohon hidup dan kota suci seperti yang tersurat di dalam kitab ini.</span>
<span class="v-num v-20">20&nbsp;</span><span class="v RV22_20" data-id="RV22_20">Yang bersaksi atas segala perkara ini berfirman, ‘Ya, Aku akan datang segera.’ Sesungguhnya, marilah Engkau, Ya Junjungan Isa.</span>
<span class="v-num v-21">21&nbsp;</span><span class="v RV22_21" data-id="RV22_21">Semoga kasih kurnia Junjungan Isa menyertai sekalian orang salih. Amin.</span>
</div>

</div>
<div class="footer"><div class="nav">
<a class="prev" href="RV21.html">&lt;</a>
<a class="home" href="index.html">=</a>
</div></div>
</body>
</html>