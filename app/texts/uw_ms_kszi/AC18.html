<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 18 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 18</a><a class="prev" href="AC17.html">&lt;</a>
<a class="home" href="index.html">=</a>
<a class="next" href="AC19.html">&gt;</a>
</div></div>
<div class="section chapter AC AC18 uw_ms_kszi ms" dir="ltr" lang="ms" data-id="AC18" data-nextid="AC19" data-previd="AC17">
<div class="c">18</div>
<div class="s1">Paulus di Korintus </div>
<div class="m">
<span class="v-num v-1">1&nbsp;</span><span class="v AC18_1" data-id="AC18_1">Seterusnya, Paulus berangkat dari Atena ke Korintus. </span>
<span class="v-num v-2">2&nbsp;</span><span class="v AC18_2" data-id="AC18_2">Apabila tiba di situ, dia bertemu dengan seorang Yahudi bernama Akwila, yang lahir di kota Pontus. Dia baru datang dari Itali dengan isterinya Priskila, kerana Klaudius telah menitahkan semua orang Yahudi keluar dari Rom. Paulus pergi menemui mereka </span>
<span class="v-num v-3">3&nbsp;</span><span class="v AC18_3" data-id="AC18_3">lalu tinggal dan bekerja bersama mereka kerana mata pencarian mereka sama iaitu sebagai tukang khemah. </span>
<span class="v-num v-4">4&nbsp;</span><span class="v AC18_4" data-id="AC18_4">Pada setiap hari Sabat, Paulus berhujah di saumaah untuk meyakinkan orang Yahudi dan juga orang Yunani menjadi pengikut Isa.</span>
</div>
<div class="p">
<span class="v-num v-5">5&nbsp;</span><span class="v AC18_5" data-id="AC18_5">Setelah Silas dan Timotius sampai di situ dari Makedonia, Paulus menumpukan masa kepada usaha menyampaikan firman Allah serta memberikan kesaksian kepada orang Yahudi bahawa Isa itulah al-Masih. </span>
<span class="v-num v-6">6&nbsp;</span><span class="v AC18_6" data-id="AC18_6">Akan tetapi mereka menentang dan mencelanya; maka Paulus mengebaskan debu daripada pakaiannya lalu berkata, ‘Jika kamu musnah, kamu sendirilah yang bertanggungjawab, aku tidak salah, aku bersih. Dari sekarang aku hendak pergi kepada orang bangsa asing.’</span>
</div>
<div class="p">
<span class="v-num v-7">7&nbsp;</span><span class="v AC18_7" data-id="AC18_7">Paulus pun berpindah ke rumah Titus Yustus, seorang yang menyembah Allah; rumahnya bersebelahan dengan saumaah. </span>
<span class="v-num v-8">8&nbsp;</span><span class="v AC18_8" data-id="AC18_8">Krispus, ketua saumaah itu, serta seisi rumahnya, percaya kepada Junjungan Isa; ramai lagi orang Korintus turut mendengar dan percaya lalu diimadkan.</span>
</div>
<div class="p">
<span class="v-num v-9">9&nbsp;</span><span class="v AC18_9" data-id="AC18_9">Pada suatu malam Tuhan berfirman kepada Paulus dalam satu penglihatan, ‘Jangan takut, berkata-katalah terus dan jangan berhenti, </span>
<span class="v-num v-10">10&nbsp;</span><span class="v AC18_10" data-id="AC18_10">kerana Aku menyertaimu. Tiada seorang pun akan dapat mencederakanmu, kerana ramai orang di kota ini umat-Ku.’ </span>
<span class="v-num v-11">11&nbsp;</span><span class="v AC18_11" data-id="AC18_11">Paulus tinggal di situ setahun setengah sambil menyebarkan firman Allah kepada orang di situ.</span>
</div>
<div class="p">
<span class="v-num v-12">12&nbsp;</span><span class="v AC18_12" data-id="AC18_12">Semasa Galio menjadi pemerintah negeri Akhaya, orang Yahudi bangkit dengan sehati melawan Paulus lalu membawanya ke muka keadilan. </span>
<span class="v-num v-13">13&nbsp;</span><span class="v AC18_13" data-id="AC18_13">Mereka berkata, ‘Orang ini cuba mempengaruhi orang ramai supaya menyembah Allah dengan cara yang bercanggah dengan hukum Taurat.’</span>
</div>
<div class="p">
<span class="v-num v-14">14&nbsp;</span><span class="v AC18_14" data-id="AC18_14">Apabila Paulus hendak menjawab, Galio berkata, ‘Hai orang Yahudi, jikalau perkara ini tentang kesalahan atau jenayah, patutlah aku bersabar mendengarnya; </span>
<span class="v-num v-15">15&nbsp;</span><span class="v AC18_15" data-id="AC18_15">tetapi jikalau pertikaianmu tentang perkataan, nama dan hukummu hendaklah kamu menyelesaikannya sendiri; aku tidak mahu mengadili perkara yang demikian.’ </span>
<span class="v-num v-16">16&nbsp;</span><span class="v AC18_16" data-id="AC18_16">Lalu Galio mengusir mereka keluar dari tempat pengadilan itu. </span>
<span class="v-num v-17">17&nbsp;</span><span class="v AC18_17" data-id="AC18_17">Kemudian mereka menangkap Sostenes, ketua saumaah, lalu memukulnya di hadapan tempat pengadilan itu, tetapi Galio tidak menghiraukannya.</span>
</div>
<div class="s1">Paulus kembali ke Antiokhia</div>
<div class="p">
<span class="v-num v-18">18&nbsp;</span><span class="v AC18_18" data-id="AC18_18">Paulus tinggal dengan para pengikut Isa di Korintus beberapa hari lagi. Selepas itu dia meninggalkan mereka lalu belayar bersama Priskila dan Akwila ke Siria. Sebelum bertolak, Paulus mencukur rambutnya di Kengkrea sebagai menunaikan nazarnya. </span>
<span class="v-num v-19">19&nbsp;</span><span class="v AC18_19" data-id="AC18_19">Apabila mereka sampai di Efesus, Paulus meninggalkan Priskila dan Akwila di situ. Dia masuk seorang ke saumaah lalu berbincang dengan orang Yahudi. </span>
<span class="v-num v-20">20&nbsp;</span><span class="v AC18_20" data-id="AC18_20">Ketika mereka memintanya tinggal lebih lama lagi di sana, dia menolak permintaan itu </span>
<span class="v-num v-21">21&nbsp;</span><span class="v AC18_21" data-id="AC18_21">lalu bermohon diri sambil berkata, ‘Insya-Allah, aku akan kembali bertemu denganmu.’ Selepas itu dia belayar meninggalkan Efesus. </span>
<span class="v-num v-22">22&nbsp;</span><span class="v AC18_22" data-id="AC18_22">Setelah sampai di Kaisarea, dia naik memberi salam kepada jemaah, lalu turun ke Antiokhia.</span>
</div>
<div class="p">
<span class="v-num v-23">23&nbsp;</span><span class="v AC18_23" data-id="AC18_23">Di sana dia tinggal beberapa lama, kemudian berangkat melawat seluruh daerah Galatia dan Frigia serta mengukuhkan iman para pengikut Isa di situ.</span>
</div>
<div class="s1">Apolos di Efesus</div>
<div class="p">
<span class="v-num v-24">24&nbsp;</span><span class="v AC18_24" data-id="AC18_24">Pada masa itu seorang Yahudi bernama Apolos, yang lahir di Iskandaria, pandai berpidato dan amat memahami Kitab Suci, datang ke Efesus. </span>
<span class="v-num v-25">25&nbsp;</span><span class="v AC18_25" data-id="AC18_25">Dia telah diajar tentang jalan Tuhan, dan dengan bersungguh-sungguh dia berkata-kata dan mengajarkan ajaran Isa dengan betul, walaupun dia hanya mengetahui pengimadan Yahya. </span>
<span class="v-num v-26">26&nbsp;</span><span class="v AC18_26" data-id="AC18_26">Dia mula bercakap dengan berani di saumaah. Priskila dan Akwila mendengar dia bercakap lalu membawanya ke tempat tinggal mereka dan menerangkan jalan Allah kepadanya dengan lebih betul lagi.</span>
</div>
<div class="p">
<span class="v-num v-27">27&nbsp;</span><span class="v AC18_27" data-id="AC18_27">Apabila dia hendak menyeberang ke Akhaya, para pengikut Isa di Efesus membantunya dengan menulis surat kepada saudara-saudara seiman di Akhaya, supaya mereka menyambut Apolos. Setibanya di Akhaya, dia banyak menolong orang yang dengan kasih kurnia Allah telah beriman. </span>
<span class="v-num v-28">28&nbsp;</span><span class="v AC18_28" data-id="AC18_28">Dengan wibawa yang penuh Apolos mengalahkan orang Yahudi dalam perbahasan di hadapan orang ramai. Dengan memetik ayat-ayat Kitab Suci, dia membuktikan bahawa Isa itu al-Masih.</span>
</div>

</div>
<div class="footer"><div class="nav">
<a class="prev" href="AC17.html">&lt;</a>
<a class="home" href="index.html">=</a>
<a class="next" href="AC19.html">&gt;</a>
</div></div>
</body>
</html>