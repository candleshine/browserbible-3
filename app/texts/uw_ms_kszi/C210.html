<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Korintus 10 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="C2.html">Kitab Suci Zabur Injil</a><a class="location" href="C2.html">2 Korintus 10</a><a class="prev" href="C29.html">&lt;</a>
<a class="home" href="index.html">=</a>
<a class="next" href="C211.html">&gt;</a>
</div></div>
<div class="section chapter C2 C210 uw_ms_kszi ms" dir="ltr" lang="ms" data-id="C210" data-nextid="C211" data-previd="C29">
<div class="c">10</div>
<div class="s1">Paulus mempertahankan diri
</div>
<div class="p">
<span class="v-num v-1">1&nbsp;</span><span class="v C210_1" data-id="C210_1">Sekarang aku, Paulus, yang gementar ketika berhadapan denganmu tetapi berani ketika berjauhan, memohon sesuatu kepadamu atas sifat al-Masih yang lemah lembut dan rendah hati.
</span>
<span class="v-num v-2">2&nbsp;</span><span class="v C210_2" data-id="C210_2">Aku memohon kepadamu, apabila aku datang nanti, janganlah sampai aku terpaksa menunjukkan keberanian di hadapanmu. Aku memang berniat untuk bertindak begitu terhadap beberapa orang yang menyangka bahawa kami hidup seperti orang duniawi.
</span>
<span class="v-num v-3">3&nbsp;</span><span class="v C210_3" data-id="C210_3">Walaupun kami hidup di dunia, kami tidaklah berjuang secara duniawi.
</span>
<span class="v-num v-4">4&nbsp;</span><span class="v C210_4" data-id="C210_4">Senjata-senjata kami bukanlah benda-benda duniawi tetapi kekuatan Ilahi untuk meruntuhkan benteng-benteng,
</span>
<span class="v-num v-5">5&nbsp;</span><span class="v C210_5" data-id="C210_5">mematahkan hujah-hujah dan segala yang meninggikan diri menentang pengenalan Allah, menundukkan semua fikiran supaya mematuhi al-Masih,
</span>
<span class="v-num v-6">6&nbsp;</span><span class="v C210_6" data-id="C210_6">serta bersedia menghukum segala keingkaran terhadap Allah apabila ketaatanmu disempurnakan.
</span>
</div>
<div class="p">
<span class="v-num v-7">7&nbsp;</span><span class="v C210_7" data-id="C210_7">Kamu hanya melihat sesuatu berdasarkan lahiriahnya. Jika seseorang yakin dalam hatinya bahawa dia milik al-Masih, hendaklah dia memikirkan pula, bahawa sebagaimana dia milik al-Masih, begitu jugalah kita ini milik al-Masih.
</span>
<span class="v-num v-8">8&nbsp;</span><span class="v C210_8" data-id="C210_8">Kalaupun aku berbangga lebih sedikit tentang kewibawaan kami, yang diberikan oleh Tuhan kepada kami untuk membangunkan dan bukan membinasakan kamu, aku tidak akan berasa malu.
</span>
<span class="v-num v-9">9&nbsp;</span><span class="v C210_9" data-id="C210_9">Ini kerana aku tidak mahu kamu menyangka bahawa aku hendak menakut-nakutkanmu dengan surat-suratku.
</span>
<span class="v-num v-10">10&nbsp;</span><span class="v C210_10" data-id="C210_10">Ada yang berkata, ‘Surat-suratnya bernas dan tegas, tetapi apabila berhadapan muka, dia kelihatan daif dan pertuturannya pun tidak memberikan kesan.’
</span>
<span class="v-num v-11">11&nbsp;</span><span class="v C210_11" data-id="C210_11">Orang yang berkata demikian haruslah menimbangkan hal ini: Bahawa sebagaimana kata-kata kami dalam surat ketika berjauhan, begitulah juga tindakan kami apabila berhadapan kelak.
</span>
</div>
<div class="p">
<span class="v-num v-12">12&nbsp;</span><span class="v C210_12" data-id="C210_12">Kami tidak berani menggolongkan atau membandingkan diri kami dengan mereka yang memuji diri sendiri. Apabila mereka menilai diri sendiri dan membandingkan diri sama sendiri, mereka tidaklah bertindak dengan bijaksana.
</span>
<span class="v-num v-13">13&nbsp;</span><span class="v C210_13" data-id="C210_13">Sebaliknya, kami tidak akan berbangga berlebih-lebihan, tetapi dalam batas-batas lingkungan yang ditetapkan Allah untuk kami – lingkungan yang khususnya merangkum kamu.
</span>
<span class="v-num v-14">14&nbsp;</span><span class="v C210_14" data-id="C210_14">Kami tidaklah melampaui batas-batas yang ditetapkan Allah, seolah-olah kami belum sampai ke tempatmu. Kamilah yang pertama datang membawa Injil al-Masih kepadamu.
</span>
<span class="v-num v-15">15&nbsp;</span><span class="v C210_15" data-id="C210_15">Kami tidak berbangga di luar batas, iaitu tentang usaha orang lain; tetapi kami berharap bahawa dengan bertambahnya imanmu, kamu akan memperluas lingkungan kami.
</span>
<span class="v-num v-16">16&nbsp;</span><span class="v C210_16" data-id="C210_16">Dengan demikian kami akan mengajarkan Injil di kawasan-kawasan yang lebih jauh lagi daripada tempatmu, dan tidak berbangga dalam lingkungan kerja orang lain.
</span>
<span class="v-num v-17">17&nbsp;</span><span class="v C210_17" data-id="C210_17">‘Tetapi seseorang yang bermegah, hendaklah bermegah di dalam Tuhan.’
</span>
<span class="v-num v-18">18&nbsp;</span><span class="v C210_18" data-id="C210_18">Kerana yang dianggap mulia bukanlah orang yang memuji diri sendiri tetapi orang yang dipuji oleh Tuhan.
</span>
</div>

</div>
<div class="footer"><div class="nav">
<a class="prev" href="C29.html">&lt;</a>
<a class="home" href="index.html">=</a>
<a class="next" href="C211.html">&gt;</a>
</div></div>
</body>
</html>