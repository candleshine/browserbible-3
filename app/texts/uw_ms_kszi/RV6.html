<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Revelation 6 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="RV.html">Kitab Suci Zabur Injil</a><a class="location" href="RV.html">Revelation 6</a><a class="prev" href="RV5.html">&lt;</a>
<a class="home" href="index.html">=</a>
<a class="next" href="RV7.html">&gt;</a>
</div></div>
<div class="section chapter RV RV6 uw_ms_kszi ms" dir="ltr" lang="ms" data-id="RV6" data-nextid="RV7" data-previd="RV5">
<div class="c">6</div>
<div class="s1">Materai dibuka</div>
<div class="m">
<span class="v-num v-1">1&nbsp;</span><span class="v RV6_1" data-id="RV6_1">Seterusnya aku melihat Anak Domba itu memecahkan materai pertama daripada ketujuh-tujuh materai itu. Lantas kudengar salah satu daripada empat makhluk itu berkata dengan suara seperti guruh, ‘Marilah, lihat!’ </span>
<span class="v-num v-2">2&nbsp;</span><span class="v RV6_2" data-id="RV6_2">Aku melihat seekor kuda putih ditunggang oleh seorang yang memegang busur panah. Dia diberi sebuah mahkota dan tampil sebagai seorang penakluk yang sedia untuk menakluk. </span>
</div>
<div class="p">
<span class="v-num v-3">3&nbsp;</span><span class="v RV6_3" data-id="RV6_3">Kemudian Anak Domba itu memecahkan materai kedua dan kudengar makhluk kedua berkata, ‘Marilah, lihat!’ </span>
<span class="v-num v-4">4&nbsp;</span><span class="v RV6_4" data-id="RV6_4">Seekor kuda merah pula muncul. Penunggangnya diberi kuasa untuk mencetuskan peperangan di bumi dan menyebabkan manusia berbunuh-bunuhan. Dia diberi sebilah pedang yang besar.</span>
</div>
<div class="p">
<span class="v-num v-5">5&nbsp;</span><span class="v RV6_5" data-id="RV6_5">Kemudian Anak Domba itu memecahkan materai ketiga lalu kudengar makhluk ketiga berkata, ‘Marilah, lihat!’ Aku melihat seekor kuda hitam. Penunggangnya memegang dacing. </span>
<span class="v-num v-6">6&nbsp;</span><span class="v RV6_6" data-id="RV6_6">Aku mendengar sesuatu seperti suara dari tengah-tengah makhluk berempat itu, berkata, ‘Secupak gandum sedinar harganya, dan tiga cupak barli juga sedinar harganya, tetapi minyak dan air anggur itu jangan kaurosakkan.’</span>
</div>
<div class="p">
<span class="v-num v-7">7&nbsp;</span><span class="v RV6_7" data-id="RV6_7">Kemudian Anak Domba itu memecahkan materai keempat. Kudengar makhluk keempat berkata, ‘Mari!’ </span>
<span class="v-num v-8">8&nbsp;</span><span class="v RV6_8" data-id="RV6_8">Aku melihat seekor kuda berwarna pucat. Penunggangnya bernama Maut, dan Alam Maut mengekorinya. Mereka diberi kuasa membunuh seperempat penghuni bumi melalui peperangan, kebuluran, wabak penyakit dan serangan binatang buas. </span>
</div>
<div class="p">
<span class="v-num v-9">9&nbsp;</span><span class="v RV6_9" data-id="RV6_9">Kemudian Anak Domba itu memecahkan materai kelima. Di bawah mazbah aku melihat roh-roh orang yang telah dibunuh kerana firman Allah dan kerana kesaksian yang mereka pegang dengan setia. </span>
<span class="v-num v-10">10&nbsp;</span><span class="v RV6_10" data-id="RV6_10">Mereka berseru dengan suara lantang, ‘Ya Tuhan yang suci dan benar! Berapa lama lagi sebelum Engkau menghakimi penghuni bumi dan membalas perbuatan mereka yang telah menumpahkan darah dan meragut nyawa kami?’ </span>
<span class="v-num v-11">11&nbsp;</span><span class="v RV6_11" data-id="RV6_11">Setiap roh itu diberi sehelai jubah putih dan disuruh berehat sebentar lagi hingga cukup bilangan hamba-hamba sepengabdian dan orang yang menjadi saudara seiman, yang akan dibunuh seperti mereka.</span>
</div>
<div class="p">
<span class="v-num v-12">12&nbsp;</span><span class="v RV6_12" data-id="RV6_12">Kemudian aku melihat Anak Domba itu memecahkan materai keenam. Seketika itu terjadilah gempa bunyi yang dahsyat. Matahari menjadi seperti kain hitam dan bulan merah seperti darah. </span>
<span class="v-num v-13">13&nbsp;</span><span class="v RV6_13" data-id="RV6_13">Bintang-bintang gugur ke bumi seperti buah ara luruh ditiup angin kencang. </span>
<span class="v-num v-14">14&nbsp;</span><span class="v RV6_14" data-id="RV6_14">Langit lenyap tergulung seperti gulungan naskhah manakala gunung dan pulau teralih dari tempatnya.</span>
</div>
<div class="p">
<span class="v-num v-15">15&nbsp;</span><span class="v RV6_15" data-id="RV6_15">Seluruh umat manusia, baik raja, pegawai, panglima, orang berharta dan berkuasa, orang bebas mahupun hamba abdi, lari bersembunyi di dalam gua dan di celah-celah batu di gunung. </span>
<span class="v-num v-16">16&nbsp;</span><span class="v RV6_16" data-id="RV6_16">Mereka berseru kepada gunung dan batu itu, ‘Hempaplah kami! Sembunyikan kami daripada pandangan Dia yang bersemayam di atas takhta dan daripada kemurkaan Anak Domba! </span>
<span class="v-num v-17">17&nbsp;</span><span class="v RV6_17" data-id="RV6_17">Hari besar yang dahsyat, hari kemurkaan mereka telah tiba. Allah dan Anak Domba akan menghukum kami. Siapa yang dapat bertahan?’</span>
</div>

</div>
<div class="footer"><div class="nav">
<a class="prev" href="RV5.html">&lt;</a>
<a class="home" href="index.html">=</a>
<a class="next" href="RV7.html">&gt;</a>
</div></div>
</body>
</html>