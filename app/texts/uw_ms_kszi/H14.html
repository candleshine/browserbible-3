<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>1 Thessalonians 4 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="H1.html">Kitab Suci Zabur Injil</a><a class="location" href="H1.html">1 Thessalonians 4</a><a class="prev" href="H13.html">&lt;</a>
<a class="home" href="index.html">=</a>
<a class="next" href="H15.html">&gt;</a>
</div></div>
<div class="section chapter H1 H14 uw_ms_kszi ms" dir="ltr" lang="ms" data-id="H14" data-nextid="H15" data-previd="H13">
<div class="c">4</div>
<div class="s1">Nasihat supaya hidup suci</div>
<div class="p">
<span class="v-num v-1">1&nbsp;</span><span class="v H14_1" data-id="H14_1">Akhirnya, saudara-saudaraku, dengan nama Junjungan Isa, kami meminta dan menyeru kamu sebagaimana yang kamu pelajari daripada kami supaya kamu menegakkan cara hidup yang diredai Allah. Sebagaimana yang telah kamu lakukan sedemikian, lakukannya dengan lebih bersungguh-sungguh.</span>
<span class="v-num v-2">2&nbsp;</span><span class="v H14_2" data-id="H14_2">Kamu mengetahui petunjuk-petunjuk yang telah kami berikan kepadamu melalui Junjungan Isa.</span>
</div>
<div class="p">
<span class="v-num v-3">3&nbsp;</span><span class="v H14_3" data-id="H14_3">Allah menghendakimu hidup suci dan menjauhkan diri daripada perbuatan yang cabul.</span>
<span class="v-num v-4">4&nbsp;</span><span class="v H14_4" data-id="H14_4">Hendaklah kamu masing-masing tahu bagaimana mengawal tubuh badan sendiri dan hidup dalam kesucian dan kehormatan,</span>
<span class="v-num v-5">5&nbsp;</span><span class="v H14_5" data-id="H14_5">serta tidak menurut hawa nafsu seperti yang dilakukan oleh orang yang tidak mengenal Allah.</span>
<span class="v-num v-6">6&nbsp;</span><span class="v H14_6" data-id="H14_6">Janganlah sesiapa berbuat salah kepada saudaranya atau memperdayanya dalam hal ini. Kami telah menyatakan ini kepadamu dulu dan memberikan amaran keras bahawa Tuhan akan menimpakan pembalasan kepada orang yang melakukan kesalahan demikian.</span>
<span class="v-num v-7">7&nbsp;</span><span class="v H14_7" data-id="H14_7">Allah tidak memanggil kita supaya hidup cabul tetapi agar hidup dalam kesucian.</span>
<span class="v-num v-8">8&nbsp;</span><span class="v H14_8" data-id="H14_8">Oleh yang demikian, sesiapa yang menolak ajaran ini bukanlah sekadar menolak manusia tetapi menolak Allah yang mengurniai kita Roh Suci-Nya.</span>
</div>
<div class="p">
<span class="v-num v-9">9&nbsp;</span><span class="v H14_9" data-id="H14_9">Kami tidak perlu menuliskan betapa kamu harus kasih-mengasihi sebagai saudara. Allah telah mengajarmu supaya kasih-mengasihi.</span>
<span class="v-num v-10">10&nbsp;</span><span class="v H14_10" data-id="H14_10">Kamu telah pun mengamalkannya terhadap saudara-saudara seiman di serata Makedonia. Namun, saudara-saudaraku, kami menyerumu supaya lebih kasih-mengasihi lagi.</span>
</div>
<div class="p">
<span class="v-num v-11">11&nbsp;</span><span class="v H14_11" data-id="H14_11">Berusahalah untuk hidup tenang, usah campuri hal orang dan carilah nafkah sendiri, sebagaimana yang kami katakan kepadamu dulu.</span>
<span class="v-num v-12">12&nbsp;</span><span class="v H14_12" data-id="H14_12">Dengan demikian kamu akan dihormati oleh mereka yang bukan pengikut al-Masih dan kamu tidak akan kekurangan apa-apa.</span>
</div>
<div class="s1">Kedatangan Isa al-Masih</div>
<div class="p">
<span class="v-num v-13">13&nbsp;</span><span class="v H14_13" data-id="H14_13">Saudara-saudaraku, kami mahu kamu mengetahui kebenaran tentang orang yang telah mati, agar kamu tidak bersedih seperti orang yang tidak mempunyai harapan.</span>
<span class="v-num v-14">14&nbsp;</span><span class="v H14_14" data-id="H14_14">Kita percaya bahawa Isa telah mati dan hidup semula. Kita juga percaya bahawa mereka yang beriman kepada Isa dan kemudiannya mati akan dihidupkan semula oleh Allah untuk hidup bersama-Nya.</span>
<span class="v-num v-15">15&nbsp;</span><span class="v H14_15" data-id="H14_15">Inilah ajaran Tuhan yang kami sampaikan kepadamu â€“ pada hari kedatangan Junjungan yang masih hidup tidak akan mendahului mereka yang sudah mati.</span>
<span class="v-num v-16">16&nbsp;</span><span class="v H14_16" data-id="H14_16">Pada waktu itu, Junjungan akan turun dari syurga dengan satu seruan yang kuat, dengan suara malaikat agung, dan dengan sangkakala Allah. Mereka yang beriman kepada al-Masih dan telah mati akan dibangkitkan terlebih dahulu.</span>
<span class="v-num v-17">17&nbsp;</span><span class="v H14_17" data-id="H14_17">Kemudian kita yang masih hidup ketika itu akan diangkat bersama mereka ke awan untuk bertemu dengan Junjungan di angkasa. Lantas kita akan bersama Junjungan selama-lamanya.</span>
<span class="v-num v-18">18&nbsp;</span><span class="v H14_18" data-id="H14_18">Oleh itu, hendaklah kamu menyenangkan hati sesama sendiri dengan kata-kata ini.</span>
</div>

</div>
<div class="footer"><div class="nav">
<a class="prev" href="H13.html">&lt;</a>
<a class="home" href="index.html">=</a>
<a class="next" href="H15.html">&gt;</a>
</div></div>
</body>
</html>