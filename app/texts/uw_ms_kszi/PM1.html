<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Philemon 1 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="PM.html">Kitab Suci Zabur Injil</a><a class="location" href="PM.html">Philemon 1</a><a class="prev" href="TT3.html">&lt;</a>
<a class="home" href="index.html">=</a>
<a class="next" href="HB1.html">&gt;</a>
</div></div>
<div class="section chapter PM PM1 uw_ms_kszi ms" dir="ltr" lang="ms" data-id="PM1" data-nextid="HB1" data-previd="TT3">
<div class="mt1">Filemon</div>
<div class="c">1</div>
<div class="p">
<span class="v-num v-1">1&nbsp;</span><span class="v PM1_1" data-id="PM1_1">Surat ini daripada Paulus yang dipenjarakan kerana Isa al-Masih, juga daripada saudara kita Timotius,</span>
</div>
<div class="b">&nbsp;</div>
<div class="m">
<span class="v PM1_1" data-id="PM1_1">Surat ini ditujukan kepada Filemon, sahabat kami dan teman sekerja,</span>
<span class="v-num v-2">2&nbsp;</span><span class="v PM1_2" data-id="PM1_2">kepada saudari kita Apfia, dan kepada rakan seperjuangan kita Arkhipus, serta kepada jemaah yang berhimpun di rumahmu:</span>
</div>
<div class="b">&nbsp;</div>
<div class="m">
<span class="v-num v-3">3&nbsp;</span><span class="v PM1_3" data-id="PM1_3">Semoga Allah Bapa kita dan Junjungan Isa al-Masih menganugerahimu kasih kurnia dan sejahtera.</span>
</div>
<div class="s1">Ucapan syukur</div>
<div class="p">
<span class="v-num v-4">4&nbsp;</span><span class="v PM1_4" data-id="PM1_4">Saudaraku Filemon, aku sentiasa bersyukur kepada Allah Tuhanku dan menyebut namamu di dalam doaku,</span>
<span class="v-num v-5">5&nbsp;</span><span class="v PM1_5" data-id="PM1_5">kerana aku mendengar tentang imanmu kepada Junjungan Isa, dan kasihmu terhadap semua orang salih.</span>
<span class="v-num v-6">6&nbsp;</span><span class="v PM1_6" data-id="PM1_6">Aku berdoa semoga persaudaraan kita sebagai orang yang beriman kepada al-Masih akan membawa pengertian yang lebih mendalam tentang segala yang baik yang kita miliki di dalam al-Masih.</span>
<span class="v-num v-7">7&nbsp;</span><span class="v PM1_7" data-id="PM1_7">Saudaraku Filemon, kasihmu sungguh menggembirakan dan menggalakkan hatiku kerana kamu telah menyegarkan hati sekalian orang salih.</span>
</div>
<div class="s1">Rayuan Paulus bagi pihak Onesimus</div>
<div class="p">
<span class="v-num v-8">8&nbsp;</span><span class="v PM1_8" data-id="PM1_8">Oleh itu, aku boleh memerintahkan kamu dengan nama al-Masih membuat sesuatu yang harus dilakukan.</span>
<span class="v-num v-9">9&nbsp;</span><span class="v PM1_9" data-id="PM1_9">Namun demikian, kerana aku mengasihimu, aku hanya meminta kamu membuatnya. Aku Paulus, seorang yang sudah tua dan kini dipenjarakan kerana Isa al-Masih.</span>
<span class="v-num v-10">10&nbsp;</span><span class="v PM1_10" data-id="PM1_10">Aku membuat permintaan ini bagi pihak Onesimus, yang telah kujadikan sebagai anakku sendiri sewaktu aku di dalam penjara.</span>
<span class="v-num v-11">11&nbsp;</span><span class="v PM1_11" data-id="PM1_11">Dahulu dia tidak berguna bagimu, tetapi sekarang dia berguna bukan sahaja bagimu malah juga bagiku.</span>
</div>
<div class="p">
<span class="v-num v-12">12&nbsp;</span><span class="v PM1_12" data-id="PM1_12">Aku menghantar kembali kepadamu Onesimus yang amat kukasihi.</span>
<span class="v-num v-13">13&nbsp;</span><span class="v PM1_13" data-id="PM1_13">Sebenarnya aku mahu dia tetap bersamaku di sini untuk membantuku bagi pihakmu sepanjang tempoh aku dipenjarakan kerana menyebarkan Injil.</span>
<span class="v-num v-14">14&nbsp;</span><span class="v PM1_14" data-id="PM1_14">Namun demikian, aku tidak mahu memaksa kamu membantuku. Biarlah bantuan itu kamu hulurkan dengan rela hati. Oleh itu aku tidak mahu berbuat apa-apa tanpa persetujuanmu.</span>
<span class="v-num v-15">15&nbsp;</span><span class="v PM1_15" data-id="PM1_15">Mungkin Onesimus meninggalkanmu untuk sementara waktu supaya kamu mendapatnya kembali untuk selama-lamanya.</span>
<span class="v-num v-16">16&nbsp;</span><span class="v PM1_16" data-id="PM1_16">Kini dia bukan hanya seorang hamba, dia saudara yang dikasihi. Dia amat bererti bagiku, dan tentulah lebih bererti bagimu, baik sebagai hamba mahupun sebagai saudara dalam Tuhan.</span>
</div>
<div class="p">
<span class="v-num v-17">17&nbsp;</span><span class="v PM1_17" data-id="PM1_17">Oleh itu, sekirannya kamu menganggapku sebagai rakan sekerja, sambutlah dia kembali seperti kamu menyambutku.</span>
<span class="v-num v-18">18&nbsp;</span><span class="v PM1_18" data-id="PM1_18">Jika ada kesalahannya atau hutangnya kepadamu, biarlah aku yang menanggungnya.</span>
<span class="v-num v-19">19&nbsp;</span><span class="v PM1_19" data-id="PM1_19">Lihatlah, kata-kata berikut kuterakan dengan tulisanku sendiri: Aku, Paulus, akan menyelesaikan segala-galanya â€“ Aku tidak perlu mengingatkan kamu bahawa kamu berhutang kepadaku dirimu sendiri.</span>
<span class="v-num v-20">20&nbsp;</span><span class="v PM1_20" data-id="PM1_20">Oleh itu, demi Tuhan tolonglah aku dan gembirakan hatiku sebagai saudara seiman dalam al-Masih.</span>
<span class="v-num v-21">21&nbsp;</span><span class="v PM1_21" data-id="PM1_21">Ketika menulis surat ini, aku yakin bahawa kamu akan menunaikan permintaanku. Malah sebenarnya aku tahu bahawa lebih daripada yang kuminta itu pun akan kamu lakukan.</span>
</div>
<div class="p">
<span class="v-num v-22">22&nbsp;</span><span class="v PM1_22" data-id="PM1_22">Sementara itu, sediakanlah bilik untukku di rumahmu, kerana aku berharap Allah akan mengabulkan doa kamu semua semoga aku kembali kepadamu.</span>
</div>
<div class="s1">Ucapan akhir Paulus</div>
<div class="p">
<span class="v-num v-23">23&nbsp;</span><span class="v PM1_23" data-id="PM1_23">Epafras, yang dipenjarakan bersamaku kerana Isa al-Masih, berkirim salam kepadamu.</span>
<span class="v-num v-24">24&nbsp;</span><span class="v PM1_24" data-id="PM1_24">Juga sambutlah salam rakan-rakan seperjuanganku: Markus, Aristarkhus, Demas dan Lukas.</span>
</div>
<div class="p">
<span class="v-num v-25">25&nbsp;</span><span class="v PM1_25" data-id="PM1_25">Semoga kasih kurnia Junjungan Isa al-Masih menyertai roh kamu semua.</span>
</div>

</div>
<div class="footer"><div class="nav">
<a class="prev" href="TT3.html">&lt;</a>
<a class="home" href="index.html">=</a>
<a class="next" href="HB1.html">&gt;</a>
</div></div>
</body>
</html>