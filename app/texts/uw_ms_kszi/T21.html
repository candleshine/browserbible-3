<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Timothy 1 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="T2.html">Kitab Suci Zabur Injil</a><a class="location" href="T2.html">2 Timothy 1</a><a class="prev" href="T16.html">&lt;</a>
<a class="home" href="index.html">=</a>
<a class="next" href="T22.html">&gt;</a>
</div></div>
<div class="section chapter T2 T21 uw_ms_kszi ms" dir="ltr" lang="ms" data-id="T21" data-nextid="T22" data-previd="T16">
<div class="mt">Timotius</div>
<div class="c">1</div>
<div class="p">
<span class="v-num v-1">1&nbsp;</span><span class="v T21_1" data-id="T21_1">Surat ini daripada Paulus, rasul Isa al-Masih, dengan kehendak Allah, menurut apa yang telah dijanjikan, iaitu hidup di dalam Isa al-Masih,</span>
</div>
<div class="b">&nbsp;</div>
<div class="m">
<span class="v-num v-2">2&nbsp;</span><span class="v T21_2" data-id="T21_2">Kepada Timotius, anakku yang dikasihi:</span>
</div>
<div class="b">&nbsp;</div>
<div class="p">
<span class="v T21_2" data-id="T21_2">Semoga Allah Bapa dan Isa al-Masih, Junjungan kita, menganugerahimu kasih kurnia, belas kasihan dan kesejahteraan.</span>
</div>
<div class="s1">Kesetiaan dalam iman</div>
<div class="p">
<span class="v-num v-3">3&nbsp;</span><span class="v T21_3" data-id="T21_3">Aku bersyukur kepada Allah yang kusembah dengan hati nurani yang suci sebagaimana telah dilakukan oleh nenek moyangku. Aku sentiasa mengingatimu dalam doaku siang malam.</span>
<span class="v-num v-4">4&nbsp;</span><span class="v T21_4" data-id="T21_4">Apabila aku mengenang air matamu, aku sungguh ingin bertemu kembali denganmu supaya hatiku dipenuhi rasa bahagia.</span>
<span class="v-num v-5">5&nbsp;</span><span class="v T21_5" data-id="T21_5">Aku juga mengingati imanmu yang tulus ikhlas, yang mula tersemai di jiwa nenekmu Lois dan ibumu Eunike, dan aku yakin bertapak dalam dirimu juga.</span>
<span class="v-num v-6">6&nbsp;</span><span class="v T21_6" data-id="T21_6">Oleh itu aku mengingatkanmu supaya menggerakkan kurnia Allah yang berada dalam dirimu sejak aku meletakkan tangan ke atasmu.</span>
<span class="v-num v-7">7&nbsp;</span><span class="v T21_7" data-id="T21_7">Allah tidak memberi kita semangat ketakutan, tetapi kuasa, kasih dan tatatertib.</span>
</div>
<div class="p">
<span class="v-num v-8">8&nbsp;</span><span class="v T21_8" data-id="T21_8">Oleh yang demikian, janganlah berasa malu untuk memberikan kesaksian tentang Junjungan kita atau malu bahawa aku terpenjara kerana-Nya, tetapi bersamalah denganku menanggung penderitaan kerana Injil menurut kuasa Allah.</span>
<span class="v-num v-9">9&nbsp;</span><span class="v T21_9" data-id="T21_9">Allah menyelamatkan kita dan memanggil kita untuk hidup suci, bukanlah kerana amalan yang telah kita lakukan, tetapi kerana tujuan dan kasih kurnia-Nya yang telah dianugerahkan-Nya kepada kita dalam Isa al-Masih sebelum permulaan zaman.</span>
<span class="v-num v-10">10&nbsp;</span><span class="v T21_10" data-id="T21_10">Sekarang segala ini telah dinyatakan dengan kedatangan Penyelamat kita Isa al-Masih, yang melenyapkan kematian dan memberikan penerangan tentang hidup kekal selama-lamanya melalui Injil.</span>
<span class="v-num v-11">11&nbsp;</span><span class="v T21_11" data-id="T21_11">Aku telah ditugaskan menjadi seorang daripada pemberita Injil, rasul, dan guru.</span>
<span class="v-num v-12">12&nbsp;</span><span class="v T21_12" data-id="T21_12">Oleh itu aku menanggung segala penderitaan ini. Namun, aku tidak berasa malu, kerana aku tahu akan Tuhan yang kupercayai dan aku yakin Dia dapat memelihara apa yang kuserahkan kepada-Nya hingga pada Hari itu.</span>
</div>
<div class="p">
<span class="v-num v-13">13&nbsp;</span><span class="v T21_13" data-id="T21_13">Berpegang teguhlah kepada rangkaian kata-kata benar yang telah kamu dengar daripadaku, dengan iman dan kasih dalam Isa al-Masih.</span>
<span class="v-num v-14">14&nbsp;</span><span class="v T21_14" data-id="T21_14">Peliharalah perkara baik yang diamanahkan kepadamu dengan Roh Suci yang berada dalam diri kita.</span>
</div>
<div class="p">
<span class="v-num v-15">15&nbsp;</span><span class="v T21_15" data-id="T21_15">Kamu tahu bahawa semua yang di Asia telah berpaling daripadaku, termasuk Figelus dan Hermogenes.</span>
</div>
<div class="p">
<span class="v-num v-16">16&nbsp;</span><span class="v T21_16" data-id="T21_16">Semoga Tuhan menunjukkan kasihan kepada Onesiforus sekeluarga, kerana dia sering menyegarkan tubuh dan jiwaku, serta tidak malu bahawa aku dipenjarakan,</span>
<span class="v-num v-17">17&nbsp;</span><span class="v T21_17" data-id="T21_17">malah apabila dia tiba di Rom, dia telah mencariku sedaya upaya sehingga bertemu.</span>
<span class="v-num v-18">18&nbsp;</span><span class="v T21_18" data-id="T21_18">Semoga Tuhan mengurniainya supaya mendapat belas kasihan daripada-Nya pada Hari itu! Engkau cukup mengetahui pelbagai cara dia telah menolongku di Efesus.</span>
</div>

</div>
<div class="footer"><div class="nav">
<a class="prev" href="T16.html">&lt;</a>
<a class="home" href="index.html">=</a>
<a class="next" href="T22.html">&gt;</a>
</div></div>
</body>
</html>