<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Korintus 7 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="C2.html">Kitab Suci Zabur Injil</a><a class="location" href="C2.html">2 Korintus 7</a><a class="prev" href="C26.html">&lt;</a>
<a class="home" href="index.html">=</a>
<a class="next" href="C28.html">&gt;</a>
</div></div>
<div class="section chapter C2 C27 uw_ms_kszi ms" dir="ltr" lang="ms" data-id="C27" data-nextid="C28" data-previd="C26">
<div class="c">7</div>
<div class="p">
<span class="v-num v-1">1&nbsp;</span><span class="v C27_1" data-id="C27_1">Oleh sebab kita telah mendapat janji-janji itu, saudara-saudara yang kukasihi, sucikanlah diri daripada segala yang menajiskan tubuh atau roh, dan sempurnakan kesucian kita dengan rasa takut kepada Allah.
</span>
</div>
<div class="s1">Sukacita Paulus
</div>
<div class="p">
<span class="v-num v-2">2&nbsp;</span><span class="v C27_2" data-id="C27_2">Berikanlah tempat bagi kami di hatimu. Kami tidak pernah berbuat salah kepada sesiapa. Kami tidak pernah merosakkan iman atau memperalatkan sesiapa.
</span>
<span class="v-num v-3">3&nbsp;</span><span class="v C27_3" data-id="C27_3">Aku berkata demikian bukan untuk menyalahkan kamu, kerana tadi aku menyatakan bahawa kamu telah mendapat tempat di hati kami, maka kita sehidup semati.
</span>
<span class="v-num v-4">4&nbsp;</span><span class="v C27_4" data-id="C27_4">Aku sangat mempercayaimu dan berbangga denganmu. Aku sangat terhibur, dan dalam segala kesusahan kami, hatiku dipenuhi kegembiraan.
</span>
</div>
<div class="p">
<span class="v-num v-5">5&nbsp;</span><span class="v C27_5" data-id="C27_5">Setelah sampai di Makedonia, ternyata kami langsung tidak mengalami ketenangan. Kami menanggung pelbagai kesusahan: persengketaan dari luar, dan ketakutan dalam diri sendiri.
</span>
<span class="v-num v-6">6&nbsp;</span><span class="v C27_6" data-id="C27_6">Tetapi Allah, yang menghibur orang yang putus asa, menghibur kami dengan kedatangan Titus.
</span>
<span class="v-num v-7">7&nbsp;</span><span class="v C27_7" data-id="C27_7">Bukan kedatangannya sahaja yang menghibur, malah juga penghiburan yang didapatinya keranamu. Dia bercerita kepada kami tentang kerinduanmu, penyesalanmu, dan kehebatan semangatmu menyokongku, yang lebih menggembirakan lagi hatiku.
</span>
</div>
<div class="p">
<span class="v-num v-8">8&nbsp;</span><span class="v C27_8" data-id="C27_8">Walaupun aku telah menyedihkanmu dengan surat yang kukirim, aku tidak menyesal. Pada suatu ketika memang aku menyesal, kerana jelas sekali surat itu telah menyedihkanmu, biarpun untuk beberapa detik.
</span>
<span class="v-num v-9">9&nbsp;</span><span class="v C27_9" data-id="C27_9">Tetapi kini aku gembira, bukan kerana kamu bersedih, tetapi kerana kesedihanmu itu membawa taubat. Ertinya, memanglah kamu bersedih, tetapi hal itu selaras dengan kehendak Allah, maka kami tidaklah merugikanmu.
</span>
<span class="v-num v-10">10&nbsp;</span><span class="v C27_10" data-id="C27_10">Kesedihan yang selaras dengan kehendak Allah membawa taubat dan penyelamatan, maka tidak harus disesali. Sebaliknya, kesedihan dari dunia ini membawa maut.
</span>
<span class="v-num v-11">11&nbsp;</span><span class="v C27_11" data-id="C27_11">Perhatikan bahawa kesedihanmu itu selaras dengan kehendak Allah. Betapa hebatnya yang dicetuskan dalam dirimu: kesungguhan, keinginan membersihkan diri daripada tuduhan, kemarahan, ketakutan, kerinduan, semangat, dan usaha menegakkan keadilan. Dari segala segi kamu telah membuktikan dirimu suci dalam hal ini.
</span>
<span class="v-num v-12">12&nbsp;</span><span class="v C27_12" data-id="C27_12">Kutulis surat itu kepadamu bukan untuk orang yang melakukan kesalahan itu, dan bukan pula untuk orang yang menjadi mangsa kesalahan itu, tetapi supaya perhatian kami terhadapmu di hadapan Allah ternyata kepadamu.
</span>
<span class="v-num v-13">13&nbsp;</span><span class="v C27_13" data-id="C27_13">Oleh sebab itulah kami merasa terhibur. Tetapi selain itu, kami merasa lebih gembira lagi melihat kegembiraan Titus, kerana kamu telah menenteramkan hatinya.
</span>
</div>
<div class="p">
<span class="v-num v-14">14&nbsp;</span><span class="v C27_14" data-id="C27_14">Aku telah berbangga denganmu di hadapan Titus dan aku tidak malu berbuat demikian. Sebagaimana dalam hal-hal lain kami bercakap benar kepadamu, kata-kata bangga kami terhadapmu di hadapan Titus juga ternyata benar.
</span>
<span class="v-num v-15">15&nbsp;</span><span class="v C27_15" data-id="C27_15">Kasihnya kepadamu kian mendalam apabila dia mengingati ketaatanmu, dan betapa kamu telah menyambutnya dengan takut dan gementar.
</span>
<span class="v-num v-16">16&nbsp;</span><span class="v C27_16" data-id="C27_16">Aku gembira kerana aku dapat mempercayaimu dalam segala hal.
</span>
</div>

</div>
<div class="footer"><div class="nav">
<a class="prev" href="C26.html">&lt;</a>
<a class="home" href="index.html">=</a>
<a class="next" href="C28.html">&gt;</a>
</div></div>
</body>
</html>