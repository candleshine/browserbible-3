<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Matthew 8 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MT.html">Kitab Suci Zabur Injil</a><a class="location" href="MT.html">Matthew 8</a><a class="prev" href="MT7.html">&lt;</a>
<a class="home" href="index.html">=</a>
<a class="next" href="MT9.html">&gt;</a>
</div></div>
<div class="section chapter MT MT8 uw_ms_kszi ms" dir="ltr" lang="ms" data-id="MT8" data-nextid="MT9" data-previd="MT7">
<div class="c">8</div>
<div class="s1">Seorang yang mengidap penyakit kusta</div>
<div class="p">
<span class="v-num v-1">1&nbsp;</span><span class="v MT8_1" data-id="MT8_1">Isa turun dari bukit itu dan ramai orang mengikut-Nya.</span>
<span class="v-num v-2">2&nbsp;</span><span class="v MT8_2" data-id="MT8_2">Seorang yang mengidap penyakit kusta datang bersujud di hadapan-Nya sambil berkata, ‘Tuan, sekiranya Tuan mahu, Tuan dapat menyembuhkanku.’</span>
</div>
<div class="p">
<span class="v-num v-3">3&nbsp;</span><span class="v MT8_3" data-id="MT8_3">Isa menghulurkan tangan-Nya dan menyentuh orang itu sambil berkata, ‘Aku rela. Sembuhlah!’ Pada saat itu juga penyakitnya hilang.</span>
<span class="v-num v-4">4&nbsp;</span><span class="v MT8_4" data-id="MT8_4">Lalu Isa berkata kepadanya, ‘Dengarlah, jangan beritahu sesiapa tentang perkara ini. Pergilah dan tunjukkan dirimu kepada seorang imam. Selepas itu persembahkan korban sebagaimana diperintahkan oleh Musa, sebagai kesaksian kepada mereka.’</span>
</div>
<div class="s1">Iman seorang ketua tentera</div>
<div class="p">
<span class="v-num v-5">5&nbsp;</span><span class="v MT8_5" data-id="MT8_5">Ketika Isa sampai di Kapernaum, seorang ketua tentera Rom menjumpai-Nya dan merayu kepada-Nya:</span>
<span class="v-num v-6">6&nbsp;</span><span class="v MT8_6" data-id="MT8_6">‘Junjungan, hambaku sakit di rumah, terlantar di katil tidak dapat bergerak, dan amat derita.’</span>
</div>
<div class="p">
<span class="v-num v-7">7&nbsp;</span><span class="v MT8_7" data-id="MT8_7">Isa menjawab, ‘Baiklah, Aku akan pergi menyembuhkannya.’</span>
</div>
<div class="p">
<span class="v-num v-8">8&nbsp;</span><span class="v MT8_8" data-id="MT8_8">Tetapi ketua tentera itu berkata, ‘Usahlah Junjungan datang ke rumahku. Aku tidak layak menyambut Junjungan sebagai tamu. Perintahkanlah sahaja, tentu dia akan sembuh.</span>
<span class="v-num v-9">9&nbsp;</span><span class="v MT8_9" data-id="MT8_9">Aku juga di bawah perintah pegawai atasan tentera, dan ada askar di bawah tanganku. Apabila aku menyuruh seorang askar, “Pergi!” dia pun pergi. Apabila aku menyuruh askar lain, “Mari!” dia pun datang. Apabila aku menyuruh hambaku, “Buat ini!” dia melakukannya.’</span>
</div>
<div class="p">
<span class="v-num v-10">10&nbsp;</span><span class="v MT8_10" data-id="MT8_10">Isa terkagum mendengarnya lalu berkata kepada orang ramai yang mengikut-Nya, ‘Belum pernah Kutemui orang yang demikian teguh imannya, walau di Israel pun.</span>
<span class="v-num v-11">11&nbsp;</span><span class="v MT8_11" data-id="MT8_11">Ketahuilah! Ramai orang akan datang dari timur dan barat lalu duduk menikmati jamuan bersama Ibrahim, Ishak dan Yakub dalam kerajaan syurga.</span>
<span class="v-num v-12">12&nbsp;</span><span class="v MT8_12" data-id="MT8_12">Sebaliknya anak-anak kerajaan itu akan dihumbankan ke dalam kegelapan di luar; di sana akan terdapat ratapan dan kertakan gigi.’</span>
</div>
<div class="p">
<span class="v-num v-13">13&nbsp;</span><span class="v MT8_13" data-id="MT8_13">Lalu Isa berkata kepada ketua tentera itu, ‘Pulanglah! Apa yang kamu percayai itu akan terjadi.’ Pada ketika itu juga sembuhlah hamba ketua tentera itu.</span>
</div>
<div class="s1">Isa menyembuhkan ramai orang</div>
<div class="p">
<span class="v-num v-14">14&nbsp;</span><span class="v MT8_14" data-id="MT8_14">Isa pergi ke rumah Petrus. Dia melihat ibu mertua Petrus terbaring di katil kerana demam.</span>
<span class="v-num v-15">15&nbsp;</span><span class="v MT8_15" data-id="MT8_15">Apabila Isa menyentuh tangannya, serta-merta demamnya hilang. Dia pun bangun, dan melayan Isa.</span>
</div>
<div class="p">
<span class="v-num v-16">16&nbsp;</span><span class="v MT8_16" data-id="MT8_16">Setelah hari petang, ramai orang yang dirasuk roh iblis dibawakan kepada Isa. Isa menghalau roh-roh iblis itu dengan sepatah kata sahaja. Dia juga menyembuhkan semua yang sakit.</span>
<span class="v-num v-17">17&nbsp;</span><span class="v MT8_17" data-id="MT8_17">Isa melakukan semua itu supaya terjadilah apa yang dikatakan oleh Nabi Yasyaya:</span>
</div>
<div class="b">&nbsp;</div>
<div class="q1">
<span class="v MT8_17" data-id="MT8_17">‘Dialah yang membawa kelemahan kita</span>
</div>
<div class="q2">
<span class="v MT8_17" data-id="MT8_17">dan menanggung penyakit kita.’</span>
</div>
<div class="b">&nbsp;</div>
<div class="s1">Mengikut Isa</div>
<div class="p">
<span class="v-num v-18">18&nbsp;</span><span class="v MT8_18" data-id="MT8_18">Apabila Isa melihat orang ramai di sekeliling-Nya, dia pun menyuruh para pengikut-Nya pergi ke seberang laut itu.</span>
<span class="v-num v-19">19&nbsp;</span><span class="v MT8_19" data-id="MT8_19">Seorang guru Taurat mendapatkan Isa lalu berkata, ‘Tuan Guru, aku sanggup mengikut-Mu ke mana-mana saja.’</span>
</div>
<div class="p">
<span class="v-num v-20">20&nbsp;</span><span class="v MT8_20" data-id="MT8_20">Isa menjawab, ‘Musang ada lubangnya dan burung ada sarangnya, tetapi Putera Insan tidak ada tempat untuk berehat.’</span>
</div>
<div class="p">
<span class="v-num v-21">21&nbsp;</span><span class="v MT8_21" data-id="MT8_21">Seorang pengikut lain berkata, ‘Junjungan, izinkanlah aku pulang dahulu untuk menguburkan jenazah bapaku.’</span>
</div>
<div class="p">
<span class="v-num v-22">22&nbsp;</span><span class="v MT8_22" data-id="MT8_22">Tetapi Isa menjawab, ‘Ikutlah Aku. Biarlah orang mati menguburkan orang mati mereka.’</span>
</div>
<div class="s1">Isa menenangkan badai</div>
<div class="p">
<span class="v-num v-23">23&nbsp;</span><span class="v MT8_23" data-id="MT8_23">Isa menaiki sebuah perahu, dan diikut oleh pengikut-pengikut-Nya.</span>
<span class="v-num v-24">24&nbsp;</span><span class="v MT8_24" data-id="MT8_24">Tiba-tiba badai melanda dan ombak mengganas sehingga perahu dipenuhi air. Ketika itu Isa sedang tidur.</span>
<span class="v-num v-25">25&nbsp;</span><span class="v MT8_25" data-id="MT8_25">Para pengikut Isa datang membangunkan-Nya. Mereka berkata, ‘Ya Junjungan, selamatkan nyawa kami semua daripada maut!’</span>
</div>
<div class="p">
<span class="v-num v-26">26&nbsp;</span><span class="v MT8_26" data-id="MT8_26">Isa menjawab, ‘Mengapakah kamu takut? Begitu tipis kepercayaanmu kepada-Ku!’ Dia pun bangun memarahi angin dan ombak itu. Serta-merta semuanya tenang sekali.</span>
</div>
<div class="p">
<span class="v-num v-27">27&nbsp;</span><span class="v MT8_27" data-id="MT8_27">Para pengikut Isa tercengang lalu berkata, ‘Angin dan ombak pun mengikut perintah-Nya. Siapakah sebenarnya Dia ini?’</span>
</div>
<div class="s1">Isa menghalau roh iblis</div>
<div class="p">
<span class="v-num v-28">28&nbsp;</span><span class="v MT8_28" data-id="MT8_28">Setelah tiba di seberang, di daerah Gadara, Isa didekati oleh dua orang yang dirasuk roh iblis. Mereka keluar dari gua kubur. Kedua-duanya begitu ganas sehingga orang tidak berani lalu di situ.</span>
<span class="v-num v-29">29&nbsp;</span><span class="v MT8_29" data-id="MT8_29">Apabila mereka melihat Isa, mereka berseru, ‘Apakah yang akan Kaulakukan kepada kami, hai Putera Allah? Adakah Engkau hendak menghukum kami sebelum sampai masanya?’</span>
</div>
<div class="p">
<span class="v-num v-30">30&nbsp;</span><span class="v MT8_30" data-id="MT8_30">Ada sekawan babi sedang makan agak jauh dari situ.</span>
<span class="v-num v-31">31&nbsp;</span><span class="v MT8_31" data-id="MT8_31">Roh-roh iblis itu merayu kepada Isa, ‘Jika Engkau hendak menyuruh kami keluar, suruhlah kami masuk ke dalam tubuh babi sekawan itu.’</span>
</div>
<div class="p">
<span class="v-num v-32">32&nbsp;</span><span class="v MT8_32" data-id="MT8_32">Dan Isa memerintah roh-roh itu, ‘Pergilah’. Maka roh-roh itu pun keluar lalu memasuki babi-babi itu. Seluruh kawanan babi itu pun lari ke pinggir jurang laut lalu terjun dan mati lemas.</span>
<span class="v-num v-33">33&nbsp;</span><span class="v MT8_33" data-id="MT8_33">Penjaga-penjaga babi itu lari ke bandar lalu menceritakan hal itu serta apa yang telah terjadi kepada kedua-dua orang yang dirasuk roh iblis itu.</span>
<span class="v-num v-34">34&nbsp;</span><span class="v MT8_34" data-id="MT8_34">Seluruh penduduk bandar itu pun datang berjumpa dengan Isa dan memohon-Nya pergi dari situ.</span>
</div>

</div>
<div class="footer"><div class="nav">
<a class="prev" href="MT7.html">&lt;</a>
<a class="home" href="index.html">=</a>
<a class="next" href="MT9.html">&gt;</a>
</div></div>
</body>
</html>