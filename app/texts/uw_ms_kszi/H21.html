<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Thessalonians 1 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="H2.html">Kitab Suci Zabur Injil</a><a class="location" href="H2.html">2 Thessalonians 1</a><a class="prev" href="H15.html">&lt;</a>
<a class="home" href="index.html">=</a>
<a class="next" href="H22.html">&gt;</a>
</div></div>
<div class="section chapter H2 H21 uw_ms_kszi ms" dir="ltr" lang="ms" data-id="H21" data-nextid="H22" data-previd="H15">
<div class="mt">Tesalonika</div>
<div class="c">1</div>
<div class="p">
<span class="v-num v-1">1&nbsp;</span><span class="v H21_1" data-id="H21_1">Daripada Paulus, Silwanus dan Timotius,</span>
</div>
<div class="b">&nbsp;</div>
<div class="p">
<span class="v H21_1" data-id="H21_1">Kepada jemaah di Tesalonika dalam Allah, Bapa kita dan dalam Isa al-Masih:</span>
</div>
<div class="b">&nbsp;</div>
<div class="p">
<span class="v-num v-2">2&nbsp;</span><span class="v H21_2" data-id="H21_2">Semoga kasih kurnia dan kesejahteraan Allah Bapa kita dan Junjungan Isa al-Masih menyertaimu.</span>
</div>
<div class="s1">Ucapan syukur dan doa</div>
<div class="p">
<span class="v-num v-3">3&nbsp;</span><span class="v H21_3" data-id="H21_3">Kami mesti sentiasa bersyukur kepada Allah keranamu, saudara-saudaraku. Ini memang sepatutnya, kerana imanmu bertambah teguh dan kamu semakin kasih-mengasihi.</span>
<span class="v-num v-4">4&nbsp;</span><span class="v H21_4" data-id="H21_4">Dengan demikian kami berbangga denganmu di antara jemaah-jemaah Allah kerana kesabaran dan imanmu menanggung segala penganiayaan serta kesengsaraan.</span>
</div>
<div class="p">
<span class="v-num v-5">5&nbsp;</span><span class="v H21_5" data-id="H21_5">Segala ini bukti nyata penghakiman yang adil daripada Allah, supaya kamu dikira layak memasuki kerajaan Allah, yang untuknya kamu telah menderita.</span>
<span class="v-num v-6">6&nbsp;</span><span class="v H21_6" data-id="H21_6">Allah akan melakukan keadilan, membalas dengan kesengsaraan terhadap mereka yang menyebabkan kamu sengsara, dan</span>
<span class="v-num v-7">7&nbsp;</span><span class="v H21_7" data-id="H21_7">Dia akan memberikan kelegaan kepadamu yang menderita dan juga kepada kami apabila Junjungan Isa muncul dari syurga diiringi malaikat-malaikat perkasa-Nya dengan api yang menyala.</span>
<span class="v-num v-8">8&nbsp;</span><span class="v H21_8" data-id="H21_8">Dia mengenakan hukuman kepada mereka yang tidak mengenal Allah, dan mereka yang tidak taat akan Injil Junjungan kita Isa al-Masih.</span>
<span class="v-num v-9">9&nbsp;</span><span class="v H21_9" data-id="H21_9">Mereka akan dihukum dengan kebinasaan selama-lamanya, tersingkir daripada hadirat Tuhan kita dan kemuliaan kuasa-Nya.</span>
<span class="v-num v-10">10&nbsp;</span><span class="v H21_10" data-id="H21_10">Semua itu akan berlaku apabila Dia datang, pada hari itu, untuk dimuliakan oleh para pengikut-Nya yang salih dan untuk diberi penghormatan oleh semua orang beriman. Ini termasuk kamu kerana kamu percaya kepada kesaksian kami di antara kamu.</span>
</div>
<div class="p">
<span class="v-num v-11">11&nbsp;</span><span class="v H21_11" data-id="H21_11">Oleh itu kami sentiasa berdoa untukmu supaya Allah Tuhan kita menganggapmu layak dipanggil, dan supaya Dia memenuhi segala hasratmu berbuat kebajikan untuk-Nya serta menyempurnakan segala usaha imanmu dengan kuasa-Nya.</span>
<span class="v-num v-12">12&nbsp;</span><span class="v H21_12" data-id="H21_12">Dengan demikian, nama Isa, Junjungan kita, akan kamu muliakan dan kamu akan dimuliakan oleh-Nya, dengan kasih kurnia Allah Tuhan kita dan Junjungan Isa al-Masih.</span>
</div>

</div>
<div class="footer"><div class="nav">
<a class="prev" href="H15.html">&lt;</a>
<a class="home" href="index.html">=</a>
<a class="next" href="H22.html">&gt;</a>
</div></div>
</body>
</html>