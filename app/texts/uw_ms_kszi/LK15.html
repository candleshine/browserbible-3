<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Luke 15 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LK.html">Kitab Suci Zabur Injil</a><a class="location" href="LK.html">Luke 15</a><a class="prev" href="LK14.html">&lt;</a>
<a class="home" href="index.html">=</a>
<a class="next" href="LK16.html">&gt;</a>
</div></div>
<div class="section chapter LK LK15 uw_ms_kszi ms" dir="ltr" lang="ms" data-id="LK15" data-nextid="LK16" data-previd="LK14">
<div class="c">15</div>
<div class="s1">Domba yang hilang </div>
<div class="m">
<span class="v-num v-1">1&nbsp;</span><span class="v LK15_1" data-id="LK15_1">Pada suatu hari semua pemungut cukai dan orang yang berdosa datang mendengar Isa. </span>
<span class="v-num v-2">2&nbsp;</span><span class="v LK15_2" data-id="LK15_2">Orang Farisi dan guru-guru Taurat bersungut-sungut, ‘Orang ini menyambut orang berdosa dan makan bersama mereka.’</span>
</div>
<div class="p">
<span class="v-num v-3">3&nbsp;</span><span class="v LK15_3" data-id="LK15_3">Isa pun mengatakan ibarat ini kepada mereka. </span>
<span class="v-num v-4">4&nbsp;</span><span class="v LK15_4" data-id="LK15_4">‘Jikalau seorang antara kamu mempunyai seratus ekor domba lalu kehilangan seekor, apakah yang akan dilakukannya? Dia akan meninggalkan sembilan puluh sembilan ekor domba di padang lalu pergi mencari domba yang hilang itu sehingga ditemukannya. </span>
<span class="v-num v-5">5&nbsp;</span><span class="v LK15_5" data-id="LK15_5">Setelah dia menemukannya, dia memikul domba itu di atas bahunya. </span>
<span class="v-num v-6">6&nbsp;</span><span class="v LK15_6" data-id="LK15_6">Setibanya di rumah, dia memanggil sahabat-sahabat dan jiran tetangganya lalu berkata, “Bergembiralah dengan aku kerana aku telah menemukan domba aku yang hilang itu.” </span>
<span class="v-num v-7">7&nbsp;</span><span class="v LK15_7" data-id="LK15_7">Aku berkata kepadamu bahawa begitu jugalah kegembiraan di syurga kerana seorang yang berdosa bertaubat lebih daripada kegembiraan ke atas sembilan puluh sembilan orang yang benar yang tidak perlu bertaubat.</span>
</div>
<div class="s1">Wang yang hilang</div>
<div class="p">
<span class="v-num v-8">8&nbsp;</span><span class="v LK15_8" data-id="LK15_8">‘Atau seandainya seorang perempuan yang mempunyai sepuluh keping wang perak kehilangan sekeping, apakah yang akan dilakukannya? Dia akan memasang pelita lalu menyapu rumah dan mencari dengan cermat sehingga dia menemukannya kembali. </span>
<span class="v-num v-9">9&nbsp;</span><span class="v LK15_9" data-id="LK15_9">Setelah itu, dia memanggil sahabat-sahabat dan jiran tetangganya dan berkata, “Bergembiralah dengan aku kerana aku telah menemukan sekeping wang yang hilang itu.” </span>
<span class="v-num v-10">10&nbsp;</span><span class="v LK15_10" data-id="LK15_10">Aku berkata kepadamu bahawa malaikat-malaikat Allah bergembira kerana seorang yang berdosa bertaubat.’</span>
</div>
<div class="s1">Anak lelaki yang hilang</div>
<div class="p">
<span class="v-num v-11">11&nbsp;</span><span class="v LK15_11" data-id="LK15_11">Isa berkata seterusnya: ‘Ada seorang yang mempunyai dua orang anak lelaki. </span>
<span class="v-num v-12">12&nbsp;</span><span class="v LK15_12" data-id="LK15_12">Anak bongsu berkata kepada bapanya, “Ayah, berilah aku sekarang bahagian harta yang akan menjadi pusakaku.” Lalu bapa itu membahagikan hartanya kepada kedua-dua anaknya itu.</span>
</div>
<div class="p">
<span class="v-num v-13">13&nbsp;</span><span class="v LK15_13" data-id="LK15_13">‘Tidak lama kemudian, yang bongsu itu menjual hartanya dan merantau ke negeri yang jauh. Di situ dia memboroskan wangnya dengan hidup berfoya-foya. </span>
<span class="v-num v-14">14&nbsp;</span><span class="v LK15_14" data-id="LK15_14">Setelah dia menghabiskan kesemua wangnya, suatu kebuluran yang teruk berlaku di negeri itu dan dia dalam keadaan serba kekurangan. </span>
<span class="v-num v-15">15&nbsp;</span><span class="v LK15_15" data-id="LK15_15">Dia pergi bekerja dengan seorang penduduk negeri itu dan disuruh menjaga babi di ladangnya. </span>
<span class="v-num v-16">16&nbsp;</span><span class="v LK15_16" data-id="LK15_16">Dia ingin mengisi perutnya dengan sekam kacang yang dimakan oleh babi tetapi tiada seorang pun yang memberikan apa-apa kepadanya.</span>
</div>
<div class="p">
<span class="v-num v-17">17&nbsp;</span><span class="v LK15_17" data-id="LK15_17">‘Akhirnya, dia sedar dan berkata, “Semua orang gaji bapaku dapat makan sehingga kenyang, tetapi aku ini hampir mati kelaparan! </span>
<span class="v-num v-18">18&nbsp;</span><span class="v LK15_18" data-id="LK15_18">Aku hendak kembali kepada bapaku, dan aku akan berkata kepadanya: Ayah, aku telah berbuat dosa kepada Allah dan kepada ayah. </span>
<span class="v-num v-19">19&nbsp;</span><span class="v LK15_19" data-id="LK15_19">Aku tidak layak disebut sebagai anak ayah. Jadikanlah aku ini sebagai salah seorang gaji ayah.” </span>
<span class="v-num v-20">20&nbsp;</span><span class="v LK15_20" data-id="LK15_20">Dia pun kembali kepada bapanya.</span>
</div>
<div class="p">
<span class="v LK15_20" data-id="LK15_20">‘Semasa dia masih jauh lagi, bapanya nampak dia. Hatinya penuh dengan belas kasihan dan dia berlari menemuinya. Bapanya memeluk dan menciumnya. </span>
</div>
<div class="p">
<span class="v-num v-21">21&nbsp;</span><span class="v LK15_21" data-id="LK15_21">‘Anak itu berkata kepada bapanya, “Ayah, aku telah berbuat dosa kepada Allah dan kepada ayah. Aku tidak layak disebut anak ayah.”</span>
</div>
<div class="p">
<span class="v-num v-22">22&nbsp;</span><span class="v LK15_22" data-id="LK15_22">‘Bapa itu menyuruh hamba-hambanya, “Segeralah ambil pakaian yang terbaik dan pakaikanlah kepada anakku. Sarungkan sebentuk cincin di jarinya dan pakaikan kasut pada kakinya. </span>
<span class="v-num v-23">23&nbsp;</span><span class="v LK15_23" data-id="LK15_23">Pilihlah dan sembelilah anak lembu yang tambun, dan marilah kita mengadakan jamuan dan bersuka ria; </span>
<span class="v-num v-24">24&nbsp;</span><span class="v LK15_24" data-id="LK15_24">kerana anakku ini telah mati dan hidup kembali; dia telah sesat dan ditemui kembali.” Lalu mereka mula bersuka ria.</span>
</div>
<div class="p">
<span class="v-num v-25">25&nbsp;</span><span class="v LK15_25" data-id="LK15_25">‘Pada masa itu anak sulung bekerja di ladang. Apabila dia pulang ke rumah, dia terdengar bunyi muzik dan orang menari-nari. </span>
<span class="v-num v-26">26&nbsp;</span><span class="v LK15_26" data-id="LK15_26">Dia memanggil seorang hamba lalu bertanya, “Apakah yang sedang berlaku ini?” </span>
<span class="v-num v-27">27&nbsp;</span><span class="v LK15_27" data-id="LK15_27">Hamba itu menjawab, “Adik tuan telah pulang dan bapa tuan telah menyembelih anak lembu yang tambun kerana adik tuan pulang dengan selamatnya.”</span>
</div>
<div class="p">
<span class="v-num v-28">28&nbsp;</span><span class="v LK15_28" data-id="LK15_28">‘Anak sulung itu sangat marah sehingga dia tidak mahu masuk ke dalam rumah. Ayahnya keluar lalu memujuk dia. </span>
<span class="v-num v-29">29&nbsp;</span><span class="v LK15_29" data-id="LK15_29">Anak sulung itu berkata, “Tengoklah, bertahun-tahun aku bekerja untuk ayah. Aku tidak pernah melanggar perintah ayah. Tetapi ayah tidak pernah memberikan seekor anak kambing pun kepada aku supaya aku dapat bersuka ria dengan sahabat-sahabatku. </span>
<span class="v-num v-30">30&nbsp;</span><span class="v LK15_30" data-id="LK15_30">Namun sepulangnya anak ayah ini yang telah memboroskan harta ayah dengan perempuan-perempuan sundal, ayah menyembelih anak lembu yang tambun untuknya!”</span>
</div>
<div class="p">
<span class="v-num v-31">31&nbsp;</span><span class="v LK15_31" data-id="LK15_31">‘Bapa itu berkata kepadanya, “Anakku, engkau ini sentiasa bersama ayah, dan segala milik ayah ialah milikmu. </span>
<span class="v-num v-32">32&nbsp;</span><span class="v LK15_32" data-id="LK15_32">Kita patut bersuka ria kerana adikmu ini telah mati dan hidup kembali; dia telah sesat dan ditemui kembali.” ’</span>
</div>

</div>
<div class="footer"><div class="nav">
<a class="prev" href="LK14.html">&lt;</a>
<a class="home" href="index.html">=</a>
<a class="next" href="LK16.html">&gt;</a>
</div></div>
</body>
</html>