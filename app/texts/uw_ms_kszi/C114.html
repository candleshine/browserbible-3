<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>1 Korintus 14 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="C1.html">Kitab Suci Zabur Injil</a><a class="location" href="C1.html">1 Korintus 14</a><a class="prev" href="C113.html">&lt;</a>
<a class="home" href="index.html">=</a>
<a class="next" href="C115.html">&gt;</a>
</div></div>
<div class="section chapter C1 C114 uw_ms_kszi ms" dir="ltr" lang="ms" data-id="C114" data-nextid="C115" data-previd="C113">
<div class="c">14</div>
<div class="s1">Kurnia bernubuat dan bertutur dalam lidah 
</div>
<div class="p">
<span class="v-num v-1">1&nbsp;</span><span class="v C114_1" data-id="C114_1">Usahakanlah memperoleh kasih dan cubalah sungguh-sungguh untuk mendapatkan kurnia-kurnia rohani, terutamanya kurnia untuk bernubuat. </span>
<span class="v-num v-2">2&nbsp;</span><span class="v C114_2" data-id="C114_2">Apabila seseorang bertutur dalam lidah, dia bukanlah bercakap kepada sesama manusia tetapi kepada Allah; dia bertutur tentang hal-hal rahsia dengan rohnya. </span>
<span class="v-num v-3">3&nbsp;</span><span class="v C114_3" data-id="C114_3">Sebaliknya, apabila seseorang bernubuat, dia bercakap kepada sesama manusia dengan kata-kata yang membina, menasihati dan menghibur. </span>
<span class="v-num v-4">4&nbsp;</span><span class="v C114_4" data-id="C114_4">Orang yang bertutur dalam lidah membina diri sendiri, manakala orang yang bernubuat membina jemaah. </span>
<span class="v-num v-5">5&nbsp;</span><span class="v C114_5" data-id="C114_5">Aku suka jika kamu bertutur dalam lidah, tetapi aku lebih suka jika kamu bernubuat; kerana orang yang bernubuat lebih membawa manfaat daripada orang yang bertutur dalam lidah, kecuali jika dia mentafsirkan apa yang dituturkannya itu untuk membina jemaah.
</span>
</div>
<div class="p">
<span class="v-num v-6">6&nbsp;</span><span class="v C114_6" data-id="C114_6">Saudara-saudaraku, bermanfaatkah bagimu sekiranya aku datang bertutur kepadamu dalam lidah? Tidakkah lebih bermanfaat jika aku bertutur dalam bahasa yang kamu fahami, baik dalam penyampaian wahyu, ilmu pengetahuan, nubuat mahupun pengajaran? </span>
<span class="v-num v-7">7&nbsp;</span><span class="v C114_7" data-id="C114_7">Samalah dengan benda-benda tidak bernyawa yang mengeluarkan bunyi; seperti suling atau kecapi, jika bunyinya tidak terang, bagaimana orang dapat mengetahui lagu apa yang dimainkan? </span>
<span class="v-num v-8">8&nbsp;</span><span class="v C114_8" data-id="C114_8">Sekiranya nafiri mengeluarkan bunyi yang tidak menentu, siapa yang akan bersiap untuk berperang? </span>
<span class="v-num v-9">9&nbsp;</span><span class="v C114_9" data-id="C114_9">Demikianlah juga, jika kamu tidak bertutur dengan bahasa yang jelas, bagaimanakah orang dapat mengetahui apa yang kamu katakan? Kamu seolah-olah bercakap kepada angin. </span>
<span class="v-num v-10">10&nbsp;</span><span class="v C114_10" data-id="C114_10">Bahasa dunia entah berapa banyaknya, tetapi tiada satu pun yang tidak bererti. </span>
<span class="v-num v-11">11&nbsp;</span><span class="v C114_11" data-id="C114_11">Namun, jika aku tidak mengetahui erti sesuatu bahasa, maka bagi orang yang menggunakannya aku orang asing, dan bagiku orang yang menggunakannya itu orang asing. </span>
<span class="v-num v-12">12&nbsp;</span><span class="v C114_12" data-id="C114_12">Begitu jugalah kamu. Dalam berusaha untuk mendapat kurnia-kurnia rohani, berusahalah untuk memperoleh yang utama, iaitu yang dapat membina jemaah.
</span>
</div>
<div class="p">
<span class="v-num v-13">13&nbsp;</span><span class="v C114_13" data-id="C114_13">Oleh itu, seseorang yang bertutur dalam lidah harus berdoa agar dia dapat mentafsirkannya juga. </span>
<span class="v-num v-14">14&nbsp;</span><span class="v C114_14" data-id="C114_14">Kalaulah aku berdoa dalam lidah, maka hanya rohku yang berdoa, sedangkan akalku tidak menghasilkan apa-apa. </span>
<span class="v-num v-15">15&nbsp;</span><span class="v C114_15" data-id="C114_15">Oleh itu, apa yang harus kulakukan? Aku akan berdoa dengan rohku dan akalku juga. Aku akan menyanyi dengan rohku dan akalku juga. </span>
<span class="v-num v-16">16&nbsp;</span><span class="v C114_16" data-id="C114_16">Sekiranya kamu mengucap syukur hanya dengan rohmu, bagaimana orang yang tidak memahami dapat mengaminkan ucap syukurmu? Mereka tidak tahu apa yang kamu ucapkan! </span>
<span class="v-num v-17">17&nbsp;</span><span class="v C114_17" data-id="C114_17">Oleh itu, walaupun ucap syukurmu itu baik, orang lain tidak dapat dibina.
</span>
</div>
<div class="p">
<span class="v-num v-18">18&nbsp;</span><span class="v C114_18" data-id="C114_18">Aku mengucap syukur kepada Allah kerana aku dapat bertutur dalam lidah, lebih daripada kamu semua. </span>
<span class="v-num v-19">19&nbsp;</span><span class="v C114_19" data-id="C114_19">Tetapi dalam perhimpunan jemaah, aku lebih suka mengucapkan lima patah kata dari akalku daripada sepuluh ribu patah dalam lidah; dengan demikian aku dapat menyampaikan pengajaran kepada orang lain.
</span>
</div>
<div class="p">
<span class="v-num v-20">20&nbsp;</span><span class="v C114_20" data-id="C114_20">Saudara-saudaraku! Janganlah kamu menjadi kanak-kanak dalam akal fikiranmu. Berhubungan hal kejahatan, memang kamu harus menjadi kanak-kanak, tetapi akal fikiranmu hendaklah matang. </span>
<span class="v-num v-21">21&nbsp;</span><span class="v C114_21" data-id="C114_21">Dalam Kitab Taurat telah tersurat:
</span>
</div>
<div class="b">&nbsp;</div>
<div class="q1">
<span class="v C114_21" data-id="C114_21">â€˜Dengan bahasa-bahasa asing 
</span>
</div>
<div class="q2">
<span class="v C114_21" data-id="C114_21">dan dari mulut orang asing
</span>
</div>
<div class="q1">
<span class="v C114_21" data-id="C114_21">Aku akan bersuara kepada bangsa ini;
</span>
</div>
<div class="q2">
<span class="v C114_21" data-id="C114_21">Namun demikian, mereka tidak akan mendengar-Ku,â€™
</span>
</div>
<div class="m">
<span class="v C114_21" data-id="C114_21">Tuhan berfirman.
</span>
</div>
<div class="b">&nbsp;</div>
<div class="m">
<span class="v-num v-22">22&nbsp;</span><span class="v C114_22" data-id="C114_22">Oleh itu, bertutur dalam lidah adalah tanda, bukan bagi orang yang percaya, tetapi bagi orang yang tidak percaya; manakala nubuat adalah tanda, bukan bagi orang yang tidak percaya, tetapi bagi orang yang percaya. </span>
<span class="v-num v-23">23&nbsp;</span><span class="v C114_23" data-id="C114_23">Sekiranya seluruh jemaah berhimpun di suatu tempat dan semuanya bertutur dalam lidah, lantas masuk orang yang tidak tahu atau orang yang tidak percaya, tidakkah mereka menyangka kamu semua gila? </span>
<span class="v-num v-24">24&nbsp;</span><span class="v C114_24" data-id="C114_24">Tetapi jika semuanya bernubuat, lalu masuk seorang yang tidak tahu atau yang tidak percaya, dia akan merasa diyakinkan dan dihakimi oleh segala yang didengarinya. </span>
<span class="v-num v-25">25&nbsp;</span><span class="v C114_25" data-id="C114_25">Dengan demikian, segala rahsia hatinya akan ternyata, lalu dia sujud menyembah Allah serta mengakui bahawa Allah sesungguhnya ada bersamamu.

</span>
</div>
<div class="s1">Peraturan dalam jemaah
</div>
<div class="p">
<span class="v-num v-26">26&nbsp;</span><span class="v C114_26" data-id="C114_26">Jadi bagaimana, saudara-saudaraku? Apabila kamu berhimpun, hendaklah masing-masing menyampaikan mazmur, atau pengajaran, atau wahyu, atau sesuatu dalam lidah, ataupun pentafsirannya. Tetapi hendaklah semuanya bertujuan untuk membina jemaah. </span>
<span class="v-num v-27">27&nbsp;</span><span class="v C114_27" data-id="C114_27">Jika ada orang yang bertutur dalam lidah, biarlah dua atau tiga orang saja, seorang lepas seorang, dan hendaklah ada orang yang mentafsirkannya. </span>
<span class="v-num v-28">28&nbsp;</span><span class="v C114_28" data-id="C114_28">Sekiranya tiada yang dapat mentafsirkannya, janganlah dituturkan di perhimpunan itu. Tuturkanlah bagi diri sendiri dan kepada Allah.
</span>
</div>
<div class="p">
<span class="v-num v-29">29&nbsp;</span><span class="v C114_29" data-id="C114_29">Bagi orang yang diberi kurnia sebagai nabi, biarlah dua atau tiga orang sahaja yang bernubuat, dan yang lain menilainya. </span>
<span class="v-num v-30">30&nbsp;</span><span class="v C114_30" data-id="C114_30">Tetapi sekiranya ternyata Allah mewahyukan sesuatu melalui seorang lain yang turut hadir, hendaklah orang pertama itu berhenti bernubuat. </span>
<span class="v-num v-31">31&nbsp;</span><span class="v C114_31" data-id="C114_31">Kamu semua boleh bernubuat, seorang demi seorang, agar semua mendapat pengajaran dan kekuatan. </span>
<span class="v-num v-32">32&nbsp;</span><span class="v C114_32" data-id="C114_32">Kurnia untuk bernubuat tertakluk kepada nabi yang memilikinya, </span>
<span class="v-num v-33">33&nbsp;</span><span class="v C114_33" data-id="C114_33">kerana Allah tidak menghendaki kekeliruan, tetapi kesejahteraan. Sebagaimana dalam semua jemaah orang salih, </span>
<span class="v-num v-34">34&nbsp;</span><span class="v C114_34" data-id="C114_34">wanita-wanita hendaklah berdiam diri dalam perhimpunan jemaah. Mereka tidak dibenarkan bercakap. Hendaklah mereka menurut perintah, sebagaimana tersurat dalam Taurat. </span>
<span class="v-num v-35">35&nbsp;</span><span class="v C114_35" data-id="C114_35">Jika mereka ingin mempelajari sesuatu, hendaklah mereka bertanya kepada suami mereka di rumah. Sungguh memalukan jika seorang wanita bersuara dalam perhimpunan jemaah.
</span>
</div>
<div class="p">
<span class="v-num v-36">36&nbsp;</span><span class="v C114_36" data-id="C114_36">Adakah firman Allah datang daripadamu? Atau adakah datangnya kepada kamu sahaja? </span>
<span class="v-num v-37">37&nbsp;</span><span class="v C114_37" data-id="C114_37">Sekiranya seseorang menyangka dirinya mendapat kurnia untuk bernubuat atau kurnia rohani yang lain, dia hendaklah mengakui bahawa yang kutuliskan kepadamu ini adalah perintah Tuhan. </span>
<span class="v-num v-38">38&nbsp;</span><span class="v C114_38" data-id="C114_38">Tetapi jika sesiapa tidak tahu, biarlah dia demikian. 
</span>
</div>
<div class="p">
<span class="v-num v-39">39&nbsp;</span><span class="v C114_39" data-id="C114_39">Oleh itu, saudara-saudaraku, berusahalah untuk dapat bernubuat, dan jangan larang orang bertutur dalam lidah. </span>
<span class="v-num v-40">40&nbsp;</span><span class="v C114_40" data-id="C114_40">Tetapi hendaklah segalanya dilakukan dengan sopan dan teratur.

</span>
</div>

</div>
<div class="footer"><div class="nav">
<a class="prev" href="C113.html">&lt;</a>
<a class="home" href="index.html">=</a>
<a class="next" href="C115.html">&gt;</a>
</div></div>
</body>
</html>