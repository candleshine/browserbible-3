<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 10 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 10</a><a class="prev" href="AC9.html">&lt;</a>
<a class="home" href="index.html">=</a>
<a class="next" href="AC11.html">&gt;</a>
</div></div>
<div class="section chapter AC AC10 uw_ms_kszi ms" dir="ltr" lang="ms" data-id="AC10" data-nextid="AC11" data-previd="AC9">
<div class="c">10</div>
<div class="s1">Petrus dan Kornelius </div>
<div class="m">
<span class="v-num v-1">1&nbsp;</span><span class="v AC10_1" data-id="AC10_1">Di Kaisarea ada seorang bernama Kornelius, ketua tentera yang disebut pasukan Itali. </span>
<span class="v-num v-2">2&nbsp;</span><span class="v AC10_2" data-id="AC10_2">Dia seorang yang bertakwa dan takut akan Allah, begitu juga seisi rumahnya. Dia banyak bersedekah kepada orang yang miskin dan sentiasa berdoa kepada Allah. </span>
<span class="v-num v-3">3&nbsp;</span><span class="v AC10_3" data-id="AC10_3">Pada suatu hari kira-kira pukul tiga petang, dalam suatu penglihatan dia melihat dengan nyata malaikat Allah mendapatkannya dan berkata kepadanya, ‘Hai Kornelius!’ </span>
</div>
<div class="p">
<span class="v-num v-4">4&nbsp;</span><span class="v AC10_4" data-id="AC10_4">Dia merenung dengan ketakutan sambil bertanya, </span>
</div>
<div class="p">
<span class="v AC10_4" data-id="AC10_4">‘Ya tuan, ada apa tuan?’ </span>
</div>
<div class="p">
<span class="v AC10_4" data-id="AC10_4">Malaikat itu berkata, ‘Segala doa dan sedekahmu telah diredai Allah. </span>
<span class="v-num v-5">5&nbsp;</span><span class="v AC10_5" data-id="AC10_5">Suruhlah orang pergi ke Yope memanggil seorang bernama Simon bergelar Petrus. </span>
<span class="v-num v-6">6&nbsp;</span><span class="v AC10_6" data-id="AC10_6">Dia menumpang di rumah Simon penyamak kulit, di tepi laut.’</span>
</div>
<div class="p">
<span class="v-num v-7">7&nbsp;</span><span class="v AC10_7" data-id="AC10_7">Setelah malaikat itu pergi, Kornelius memanggil dua orang hambanya dan seorang askar yang takut akan Allah dari kalangan orang yang bertugas melayaninya. </span>
<span class="v-num v-8">8&nbsp;</span><span class="v AC10_8" data-id="AC10_8">Dia menceritakan segala yang berlaku itu kepada mereka dan menyuruh mereka pergi ke Yope. </span>
</div>
<div class="s1">Penglihatan Petrus</div>
<div class="p">
<span class="v-num v-9">9&nbsp;</span><span class="v AC10_9" data-id="AC10_9">Esoknya, ketika mereka dalam perjalanan dan hampir sampai ke Yope, Petrus naik ke atas bumbung rumah untuk berdoa, kira-kira pukul dua belas tengah hari. </span>
<span class="v-num v-10">10&nbsp;</span><span class="v AC10_10" data-id="AC10_10">Kemudian dia berasa lapar dan hendak makan, tetapi sementara makanan sedang disediakan, dia diliputi kuasa ilahi. </span>
<span class="v-num v-11">11&nbsp;</span><span class="v AC10_11" data-id="AC10_11">Dia melihat langit terbuka dan sesuatu seperti kain yang amat lebar, terikat keempat-empat penjurunya, diturunkan ke arahnya lalu ke bumi. </span>
<span class="v-num v-12">12&nbsp;</span><span class="v AC10_12" data-id="AC10_12">Di dalamnya ada segala jenis binatang, yang berkaki empat dan yang melata, juga burung-burung. </span>
<span class="v-num v-13">13&nbsp;</span><span class="v AC10_13" data-id="AC10_13">Dia terdengar suara berkata, ‘Hai Petrus, bangunlah, sembelih dan makanlah.’</span>
</div>
<div class="p">
<span class="v-num v-14">14&nbsp;</span><span class="v AC10_14" data-id="AC10_14">Petrus berkata, ‘Ya Tuhan, jangan demikian, aku belum pernah makan barang yang haram atau najis.’</span>
</div>
<div class="p">
<span class="v-num v-15">15&nbsp;</span><span class="v AC10_15" data-id="AC10_15">Suara itu berkata pula kepadanya, ‘Barang yang dihalalkan oleh Allah, jangan kauharamkan.’</span>
</div>
<div class="p">
<span class="v-num v-16">16&nbsp;</span><span class="v AC10_16" data-id="AC10_16">Ini berulang tiga kali, kemudian kain itu terangkat naik ke langit.</span>
</div>
<div class="p">
<span class="v-num v-17">17&nbsp;</span><span class="v AC10_17" data-id="AC10_17">Sedang Petrus bertanya-tanya apa agaknya erti penglihatan itu, orang yang disuruhkan oleh Kornelius itu telah bertanyakan rumah Simon. </span>
<span class="v-num v-18">18&nbsp;</span><span class="v AC10_18" data-id="AC10_18">Mereka berdiri di muka pintu sambil berseru bertanya sama ada Simon bergelar Petrus ada menumpang di situ.</span>
</div>
<div class="p">
<span class="v-num v-19">19&nbsp;</span><span class="v AC10_19" data-id="AC10_19">Petrus masih lagi memikirkan penglihatannya itu. Roh Suci berkata kepadanya, ‘Ada tiga orang mencarimu. </span>
<span class="v-num v-20">20&nbsp;</span><span class="v AC10_20" data-id="AC10_20">Bangunlah, turun dan pergi bersama mereka tanpa ragu-ragu, kerana Aku yang menyuruh mereka datang.’</span>
</div>
<div class="p">
<span class="v-num v-21">21&nbsp;</span><span class="v AC10_21" data-id="AC10_21">Petrus pun turun mendapatkan orang itu lalu berkata, ‘Aku inilah orang yang kamu cari itu; apa hajatmu datang ke mari?’</span>
</div>
<div class="p">
<span class="v-num v-22">22&nbsp;</span><span class="v AC10_22" data-id="AC10_22">Mereka berkata, ‘Kornelius, seorang ketua tentera yang benar dan takut akan Allah serta disegani oleh seluruh bangsa Yahudi, telah menerima pesan Allah melalui malaikat yang suci bahawa dia hendaklah menjemput tuan datang ke rumahnya untuk mendengar apa yang akan tuan katakan.’ </span>
<span class="v-num v-23">23&nbsp;</span><span class="v AC10_23" data-id="AC10_23">Petrus mengajak ketiga-tiga orang itu masuk dan menumpang bermalam di rumah itu. </span>
</div>
<div class="s1">Petrus di rumah Kornelius</div>
<div class="m">
<span class="v AC10_23" data-id="AC10_23">Esoknya dia bangun lalu pergi bersama mereka; beberapa orang saudara seiman di Yope turut serta. </span>
<span class="v-num v-24">24&nbsp;</span><span class="v AC10_24" data-id="AC10_24">Keesokan harinya mereka sampai di Kaisarea. Kornelius sedang menantikan kedatangan mereka, bersama semua kaum keluarga dan sahabat handai yang diajaknya berhimpun di situ. </span>
<span class="v-num v-25">25&nbsp;</span><span class="v AC10_25" data-id="AC10_25">Apabila Petrus masuk, Kornelius mendapatkannya lalu sujud menyembah di kakinya; </span>
<span class="v-num v-26">26&nbsp;</span><span class="v AC10_26" data-id="AC10_26">tetapi Petrus menariknya bangkit berdiri sambil berkata, ‘Bangkitlah; aku in pun seorang manusia juga.’</span>
</div>
<div class="p">
<span class="v-num v-27">27&nbsp;</span><span class="v AC10_27" data-id="AC10_27">Sambil bercakap dengan Kornelius, Petrus masuk ke dalam rumah itu dan melihat betapa ramainya orang yang berhimpun di situ. </span>
<span class="v-num v-28">28&nbsp;</span><span class="v AC10_28" data-id="AC10_28">Petrus berkata kepada mereka, ‘Saudara-saudara sedia maklum bahawa orang Yahudi dilarang berhubung dengan orang bangsa lain atau mengunjungi mereka; tetapi Allah telah menyatakan kepadaku supaya jangan memandang sesiapapun sebagai haram atau najis. </span>
<span class="v-num v-29">29&nbsp;</span><span class="v AC10_29" data-id="AC10_29">Oleh itu apabila aku dipanggil, aku terus datang tanpa teragak-agak. Sekarang aku bertanya kepadamu, apakah sebabnya aku dipanggil datang ke sini?’</span>
</div>
<div class="p">
<span class="v-num v-30">30&nbsp;</span><span class="v AC10_30" data-id="AC10_30">Kornelius berkata, ‘Empat hari lalu, kira-kira pukul tiga petang, aku sedang berdoa di rumah; tiba-tiba seorang berdiri di hadapanku, pakaiannya bersinar-sinar. </span>
<span class="v-num v-31">31&nbsp;</span><span class="v AC10_31" data-id="AC10_31">Dia berkata, “Hai Kornelius! Segala doa dan sedekahmu telah diredai Allah. </span>
<span class="v-num v-32">32&nbsp;</span><span class="v AC10_32" data-id="AC10_32">Suruhlah orang pergi ke Yope memanggil seorang bernama Simon bergelar Petrus. Dia menumpang di rumah Simon penyamak kulit, di tepi laut.” </span>
<span class="v-num v-33">33&nbsp;</span><span class="v AC10_33" data-id="AC10_33">Aku terus menyuruhkan orang mendapatkanmu; kamu sungguh baik hati datang ke mari. Sekarang kami semua hadir di sini di hadapan Allah untuk mendengar segala perkara yang diperintahkan Tuhan kepadamu untuk disampaikan kepada kami.’</span>
</div>
<div class="p">
<span class="v-num v-34">34&nbsp;</span><span class="v AC10_34" data-id="AC10_34">Petrus pun berkata, ‘Sesungguhnya aku mengerti sekarang bahawa Allah tidak memilih kasih. </span>
<span class="v-num v-35">35&nbsp;</span><span class="v AC10_35" data-id="AC10_35">Sesiapa yang takut akan Allah dan mengerjakan yang benar, tidak kira apa bangsanya, dialah yang diredai-Nya. </span>
<span class="v-num v-36">36&nbsp;</span><span class="v AC10_36" data-id="AC10_36">Firman yang disampaikan Allah kepada bangsa Israel adalah firman yang mengkhabarkan kesejahteraan melalui Isa al-Masih, Junjungan semua manusia. </span>
<span class="v-num v-37">37&nbsp;</span><span class="v AC10_37" data-id="AC10_37">Saudara-saudara tahu akan apa yang berlaku di seluruh tanah Yudea mulai dari Galilea, selepas pengimadan yang dikhabarkan oleh Yahya. </span>
<span class="v-num v-38">38&nbsp;</span><span class="v AC10_38" data-id="AC10_38">Perkhabaran itu tentang Isa orang Nasaret, betapa Allah telah memilih-Nya sebagai al-Masih dan memberi-Nya Roh Suci serta kuasa. Dia telah pergi merata-rata membuat kebajikan dan menyembuhkan orang yang diseksa oleh Iblis, kerana Allah menyertai Isa.</span>
</div>
<div class="p">
<span class="v-num v-39">39&nbsp;</span><span class="v AC10_39" data-id="AC10_39">‘Kami ini menjadi saksi akan segala yang dilakukan-Nya di tanah orang Yahudi malah juga di Baitulmaqdis. Dia telah dibunuh dengan disalib; </span>
<span class="v-num v-40">40&nbsp;</span><span class="v AC10_40" data-id="AC10_40">tetapi Allah membangkitkan-Nya pada hari yang ketiga serta memperlihatkan Dia; </span>
<span class="v-num v-41">41&nbsp;</span><span class="v AC10_41" data-id="AC10_41">bukan kepada semua orang tetapi kepada kami yang telah dipilih oleh Allah sebagai saksi, kami yang semakan seminum dengan-Nya setelah Dia bangkit dari kalangan orang mati. </span>
<span class="v-num v-42">42&nbsp;</span><span class="v AC10_42" data-id="AC10_42">Dia memerintah kami mengkhabarkan kepada semua orang dan memberikan kesaksian bahawa Dialah yang dijadikan Allah hakim ke atas orang hidup dan orang mati. </span>
<span class="v-num v-43">43&nbsp;</span><span class="v AC10_43" data-id="AC10_43">Semua nabi bersaksi tentang-Nya bahawa setiap orang yang percaya kepada Isa akan diampunkan dosanya dengan nama-Nya.’ </span>
</div>
<div class="p">
<span class="v-num v-44">44&nbsp;</span><span class="v AC10_44" data-id="AC10_44">Ketika Petrus sedang bercakap, Roh Suci turun dan memenuhi semua yang mendengar perkhabaran itu. </span>
<span class="v-num v-45">45&nbsp;</span><span class="v AC10_45" data-id="AC10_45">Beberapa orang Yahudi yang percaya kepada Isa dan datang bersama Petrus dari Yope berasa hairan melihat Allah mencurahkan Roh Suci kepada orang bukan bani Israel juga. </span>
<span class="v-num v-46">46&nbsp;</span><span class="v AC10_46" data-id="AC10_46">Mereka mendengar orang itu bertutur dalam aneka bahasa memuji Allah. Kemudian Petrus berkata, </span>
<span class="v-num v-47">47&nbsp;</span><span class="v AC10_47" data-id="AC10_47">‘Lihatlah, mereka telah menerima Roh Suci seperti kita. Dapatkah sesiapa menghalang mereka diimadkan dengan air?’ </span>
<span class="v-num v-48">48&nbsp;</span><span class="v AC10_48" data-id="AC10_48">Petrus pun menyuruh mereka diimadkan dengan nama Isa al-Masih. Selepas itu mereka meminta Petrus tinggal dengan mereka beberapa hari.</span>
</div>

</div>
<div class="footer"><div class="nav">
<a class="prev" href="AC9.html">&lt;</a>
<a class="home" href="index.html">=</a>
<a class="next" href="AC11.html">&gt;</a>
</div></div>
</body>
</html>