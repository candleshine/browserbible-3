<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>James 1 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JM.html">Kitab Suci Zabur Injil</a><a class="location" href="JM.html">James 1</a><a class="prev" href="HB13.html">&lt;</a>
<a class="home" href="index.html">=</a>
<a class="next" href="JM2.html">&gt;</a>
</div></div>
<div class="section chapter JM JM1 uw_ms_kszi ms" dir="ltr" lang="ms" data-id="JM1" data-nextid="JM2" data-previd="HB13">
<div class="mt">Yakobus</div>
<div class="c">1</div>
<div class="p">
<span class="v-num v-1">1&nbsp;</span><span class="v JM1_1" data-id="JM1_1">Surat ini daripada Yakobus, hamba Allah dan hamba Junjungan Isa al-Masih.</span>
</div>
<div class="p">
<span class="v JM1_1" data-id="JM1_1">Kepada dua belas suku yang tersebar di serata dunia: Sambutlah salam daripadaku.</span>
</div>
<div class="s1">Cubaan dan godaan</div>
<div class="p">
<span class="v-num v-2">2&nbsp;</span><span class="v JM1_2" data-id="JM1_2">Saudara-saudaraku, anggaplah sebagai suatu kebahagiaan apabila kamu menghadapi pelbagai cubaan,</span>
<span class="v-num v-3">3&nbsp;</span><span class="v JM1_3" data-id="JM1_3">kerana kamu tahu bahawa ujian terhadap imanmu menghasilkan ketabahan.</span>
<span class="v-num v-4">4&nbsp;</span><span class="v JM1_4" data-id="JM1_4">Pastikan bahawa ketabahanmu itu berterusan, sehingga kamu menjadi sempurna tanpa sebarang kekurangan pun.</span>
<span class="v-num v-5">5&nbsp;</span><span class="v JM1_5" data-id="JM1_5">Sekiranya seseorang di antaramu kurang bijaksana, dia haruslah berdoa kepada Allah supaya mengurniakan kebijaksanaan kepadanya, kerana Allah memberi dengan murah hati kepada semua orang tanpa memandang kesalahan mereka.</span>
<span class="v-num v-6">6&nbsp;</span><span class="v JM1_6" data-id="JM1_6">Akan tetapi, apabila dia memohon, dia mesti beriman sepenuhnya. Dia tidak harus ragu-ragu, kerana orang yang ragu-ragu itu umpama ombak laut yang terumbang-ambing ditiup angin.</span>
<span class="v-num v-7">7&nbsp;</span><span class="v JM1_7" data-id="JM1_7">Orang seperti itu tidak boleh berharap untuk menerima apa-apa daripada Tuhan;</span>
<span class="v-num v-8">8&nbsp;</span><span class="v JM1_8" data-id="JM1_8">pendiriannya tidak tetap dan dia sentiasa teragak-agak melakukan sesuatu;</span>
</div>
<div class="p">
<span class="v-num v-9">9&nbsp;</span><span class="v JM1_9" data-id="JM1_9">Saudara yang hidup dalam keadaan sederhana patut bermegah dengan kedudukannya yang tinggi.</span>
<span class="v-num v-10">10&nbsp;</span><span class="v JM1_10" data-id="JM1_10">Orang yang kaya pula patut bermegah dengan kedudukannya yang rendah, kerana dia boleh lenyap laksana bunga rumput.</span>
<span class="v-num v-11">11&nbsp;</span><span class="v JM1_11" data-id="JM1_11">Sewaktu matahari meninggi, sinarnya yang panas menyebabkan bunga itu layu dan gugur lalu musnah keindahannya. Begitulah halnya dengan orang kaya yang akan lenyap ketika mengurus perniagaannya.</span>
</div>
<div class="p">
<span class="v-num v-12">12&nbsp;</span><span class="v JM1_12" data-id="JM1_12">Diberkatilah orang yang tabah menghadapi cubaan. Apabila mereka berjaya menangani cubaan itu, mereka akan mendapat mahkota kehidupan yang telah dijanjikan Allah kepada orang yang mengasihi-Nya.</span>
</div>
<div class="p">
<span class="v-num v-13">13&nbsp;</span><span class="v JM1_13" data-id="JM1_13">Sekiranya seseorang tergoda ketika menghadapi cubaan demikian, tidaklah wajar dia berkata, â€˜Godaan ini datang daripada Allah.â€™ Allah tidak dapat digoda oleh kejahatan dan Allah tidak menggoda sesiapa.</span>
<span class="v-num v-14">14&nbsp;</span><span class="v JM1_14" data-id="JM1_14">Seseorang tergoda kerana terjerat oleh nafsu jahatnya sendiri.</span>
<span class="v-num v-15">15&nbsp;</span><span class="v JM1_15" data-id="JM1_15">Apabila dia menurutkan nafsu jahatnya itu, wujudlah dosa; dan dosa yang matang akan membawa kepada kematian.</span>
</div>
<div class="p">
<span class="v-num v-16">16&nbsp;</span><span class="v JM1_16" data-id="JM1_16">Saudara-saudara yang kukasihi, janganlah terpedaya.</span>
<span class="v-num v-17">17&nbsp;</span><span class="v JM1_17" data-id="JM1_17">Segala pemberian yang baik dan sempurna diturunkan dari syurga oleh Bapa, sumber segala cahaya. Dia tidak berubah dan tidak seperti bayangan yang berubah-ubah bentuknya.</span>
<span class="v-num v-18">18&nbsp;</span><span class="v JM1_18" data-id="JM1_18">Dengan kehendak-Nya Dia mencipta kita melalui firman-Nya yang benar. Dengan demikian kita menjadi yang sulung antara semua makhluk-Nya.</span>
</div>
<div class="s1">Pendengar dan pelaku</div>
<div class="p">
<span class="v-num v-19">19&nbsp;</span><span class="v JM1_19" data-id="JM1_19">Saudara-saudara yang kukasihi, sebagaimana kamu tahu, seseorang haruslah cepat mendengar, lambat bercakap, dan lambat menjadi marah.</span>
<span class="v-num v-20">20&nbsp;</span><span class="v JM1_20" data-id="JM1_20">Orang yang marah tidak dapat melakukan perbuatan yang benar dan diredai Allah.</span>
<span class="v-num v-21">21&nbsp;</span><span class="v JM1_21" data-id="JM1_21">Oleh itu, kikislah segala tabiat buruk dan kelakuan jahat. Kemudian terimalah firman yang disemaikan-Nya ke dalam hatimu dengan rendah hati, kerana firman itu dapat menyelamatkanmu.</span>
</div>
<div class="p">
<span class="v-num v-22">22&nbsp;</span><span class="v JM1_22" data-id="JM1_22">Namun, jangan tipu dirimu dengan hanya mendengar firman; lakukanlah firman itu.</span>
<span class="v-num v-23">23&nbsp;</span><span class="v JM1_23" data-id="JM1_23">Seseorang yang mendengar firman tetapi tidak melakukannya adalah ibarat orang yang berdiri di hadapan cermin,</span>
<span class="v-num v-24">24&nbsp;</span><span class="v JM1_24" data-id="JM1_24">meneliti dirinya, kemudian pergi dari situ dan terus lupa akan rupanya.</span>
<span class="v-num v-25">25&nbsp;</span><span class="v JM1_25" data-id="JM1_25">Namun, orang yang meneliti hukum yang sempurna, iaitu hukum yang dapat membebaskan manusia, dan melakukannya, akan diberkati dalam segala tindakannya, kerana dia tidak hanya mendengar lalu melupakannya.</span>
</div>
<div class="p">
<span class="v-num v-26">26&nbsp;</span><span class="v JM1_26" data-id="JM1_26">Jika seseorang menganggap dirinya taat beribadat tetapi tidak mengekang lidahnya, maka ibadatnya sia-sia dan dia menipu diri sendiri.</span>
<span class="v-num v-27">27&nbsp;</span><span class="v JM1_27" data-id="JM1_27">Allah Bapa berfirman bahawa ibadat yang murni dan tulen ialah: menolong anak yatim piatu dan balu yang menanggung kesusahan, serta menjaga diri daripada dicemari kejahatan dunia.</span>
</div>

</div>
<div class="footer"><div class="nav">
<a class="prev" href="HB13.html">&lt;</a>
<a class="home" href="index.html">=</a>
<a class="next" href="JM2.html">&gt;</a>
</div></div>
</body>
</html>