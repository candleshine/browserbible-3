<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 6 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 6</a><a class="prev" href="JN5.html">&lt;</a>
<a class="home" href="index.html">=</a>
<a class="next" href="JN7.html">&gt;</a>
</div></div>
<div class="section chapter JN JN6 uw_ms_kszi ms" dir="ltr" lang="ms" data-id="JN6" data-nextid="JN7" data-previd="JN5">
<div class="c">6</div>
<div class="s1">Isa memberi lima ribu orang makanan</div>
<div class="p">
<span class="v-num v-1">1&nbsp;</span><span class="v JN6_1" data-id="JN6_1">Setelah itu Isa pergi ke seberang Laut Galilea yang juga dipanggil Tiberias. </span>
<span class="v-num v-2">2&nbsp;</span><span class="v JN6_2" data-id="JN6_2">Ramai orang mengikut-Nya setelah melihat mukjizat-Nya menyembuhkan orang sakit. </span>
<span class="v-num v-3">3&nbsp;</span><span class="v JN6_3" data-id="JN6_3">Isa mendaki sebuah bukit lalu duduk di situ bersama para pengikut-Nya. </span>
<span class="v-num v-4">4&nbsp;</span><span class="v JN6_4" data-id="JN6_4">Pada masa itu perayaan Paska orang Yahudi hampir tiba.</span>
</div>
<div class="p">
<span class="v-num v-5">5&nbsp;</span><span class="v JN6_5" data-id="JN6_5">Apabila Isa memandang sekeliling dan melihat ramai orang datang ke arah-Nya, Dia berkata kepada Filipus, ‘Dari manakah dapat kita beli makanan untuk semua mereka ini?’ </span>
<span class="v-num v-6">6&nbsp;</span><span class="v JN6_6" data-id="JN6_6">(Sebenarnya Isa bertanya itu untuk menduga Filipus sahaja kerana Dia tahu apa yang akan dilakukan-Nya.)</span>
</div>
<div class="p">
<span class="v-num v-7">7&nbsp;</span><span class="v JN6_7" data-id="JN6_7">Filipus menjawab, ‘Roti yang berharga dua ratus keping wang perak pun tidak cukup, meskipun jika dibahagi secebis seorang.’</span>
</div>
<div class="p">
<span class="v-num v-8">8&nbsp;</span><span class="v JN6_8" data-id="JN6_8">Seorang lagi pengikut Isa bernama Andreas, saudara Simon Petrus, berkata kepada-Nya, </span>
<span class="v-num v-9">9&nbsp;</span><span class="v JN6_9" data-id="JN6_9">‘Ada seorang budak di sini yang mempunyai lima buku roti barli dan dua ekor ikan. Tetapi tidak mungkin akan cukup untuk orang seramai ini!’</span>
</div>
<div class="p">
<span class="v-num v-10">10&nbsp;</span><span class="v JN6_10" data-id="JN6_10">Isa berkata kepada para pengikut-Nya, ‘Ajaklah mereka duduk.’ (Di situ ada banyak rumput.) Mereka itu pun duduk, kira-kira lima ribu orang lelaki semuanya. </span>
<span class="v-num v-11">11&nbsp;</span><span class="v JN6_11" data-id="JN6_11">Isa mengambil roti itu lalu mengucap syukur kepada Allah. Selepas itu Dia memecah-mecahkan roti itu antara orang ramai itu. Kemudian Dia membahagi-bahagikan ikan itu pula. Semuanya makan sepuas-puasnya.</span>
</div>
<div class="p">
<span class="v-num v-12">12&nbsp;</span><span class="v JN6_12" data-id="JN6_12">Setelah kenyang semuanya, Isa berkata kepada para pengikut-Nya, ‘Kumpulkanlah baki makanan, jangan ada yang terbuang.’ </span>
<span class="v-num v-13">13&nbsp;</span><span class="v JN6_13" data-id="JN6_13">Lalu mereka mengumpulkannya dan mengisi dua belas bakul baki makanan daripada lima buku roti barli yang dimakan oleh orang ramai itu.</span>
</div>
<div class="p">
<span class="v-num v-14">14&nbsp;</span><span class="v JN6_14" data-id="JN6_14">Apabila mereka melihat mukjizat yang dilakukan oleh Isa itu, mereka pun berkata, ‘Memang Dialah Nabi yang dinanti-nantikan datang ke dunia!’ </span>
<span class="v-num v-15">15&nbsp;</span><span class="v JN6_15" data-id="JN6_15">Isa tahu bahawa mereka hendak datang dan memaksa-Nya menjadi raja. Oleh itu Dia beredar sekali lagi ke bukit seorang diri.</span>
</div>
<div class="s1">Isa berjalan di atas air</div>
<div class="p">
<span class="v-num v-16">16&nbsp;</span><span class="v JN6_16" data-id="JN6_16">Setelah senja hari, para pengikut Isa turun ke tasik. </span>
<span class="v-num v-17">17&nbsp;</span><span class="v JN6_17" data-id="JN6_17">Mereka menaiki perahu menyeberangi tasik itu ke Kapernaum. Hari sudah gelap namun Isa belum pulang mendapatkan mereka. </span>
<span class="v-num v-18">18&nbsp;</span><span class="v JN6_18" data-id="JN6_18">Ketika itu tasik mulai bergelombang kerana angin bertiup kencang. </span>
<span class="v-num v-19">19&nbsp;</span><span class="v JN6_19" data-id="JN6_19">Setelah para pengikut Isa berkayuh tiga atau tiga setengah batu, mereka terpandang Dia berjalan di atas air ke arah perahu mereka, lalu mereka pun ketakutan. </span>
<span class="v-num v-20">20&nbsp;</span><span class="v JN6_20" data-id="JN6_20">Tetapi Isa berkata kepada mereka, ‘Jangan takut, Aku Isa!’ </span>
<span class="v-num v-21">21&nbsp;</span><span class="v JN6_21" data-id="JN6_21">Barulah mereka mahu menyambut-Nya naik ke perahu. Pada saat itu juga tibalah perahu itu ke tempat yang dituju.</span>
</div>
<div class="p">
<span class="v-num v-22">22&nbsp;</span><span class="v JN6_22" data-id="JN6_22">Pada keesokan harinya, orang ramai yang berada di seberang tasik sedar bahawa di situ hanya ada sebuah perahu dan Isa tidak menaiki perahu itu. Mereka tahu bahawa para pengikut Isa telah bertolak menaiki perahu itu tanpa-Nya. </span>
<span class="v-num v-23">23&nbsp;</span><span class="v JN6_23" data-id="JN6_23">Kemudian, beberapa buah perahu dari Tiberias berlabuh dekat tempat orang ramai makan roti selepas Junjungan mengucap syukur. </span>
<span class="v-num v-24">24&nbsp;</span><span class="v JN6_24" data-id="JN6_24">Apabila mereka tidak melihat Isa atau para pengikut-Nya, mereka pun menaiki perahu-perahu itu menuju ke Kapernaum untuk mencari Isa.</span>
</div>
<div class="s1">Roti Hidup</div>
<div class="p">
<span class="v-num v-25">25&nbsp;</span><span class="v JN6_25" data-id="JN6_25">Ketika mereka bertemu dengan Isa di seberang tasik, mereka bertanya kepada-Nya, ‘Tuan Guru, bilakah Engkau sampai ke mari?’</span>
</div>
<div class="p">
<span class="v-num v-26">26&nbsp;</span><span class="v JN6_26" data-id="JN6_26">Isa menjawab, ‘Sesungguhnya, Aku berkata kepadamu, kamu mencari-Ku bukan kerana kamu telah melihat tanda-tanda mukjizat, tetapi kerana kamu telah dapat makan sehingga kenyang. </span>
<span class="v-num v-27">27&nbsp;</span><span class="v JN6_27" data-id="JN6_27">Janganlah berusaha mendapatkan makanan yang boleh basi. Berusahalah mendapatkan makanan yang dapat bertahan sampai hidup kekal. Itulah makanan yang akan diberikan kepada-Mu oleh Putera Insan, kerana Allah Bapa telah melantik-Nya.’</span>
</div>
<div class="p">
<span class="v-num v-28">28&nbsp;</span><span class="v JN6_28" data-id="JN6_28">Mereka bertanya kepada-Nya, ‘Apakah yang mesti kami buat untuk melaksanakan pekerjaan yang dikehendaki Allah?’</span>
</div>
<div class="p">
<span class="v-num v-29">29&nbsp;</span><span class="v JN6_29" data-id="JN6_29">Isa berkata, ‘Inilah pekerjaan yang dikehendaki Allah iaitu supaya kamu percaya kepada Dia yang diutus-Nya.’</span>
</div>
<div class="p">
<span class="v-num v-30">30&nbsp;</span><span class="v JN6_30" data-id="JN6_30">Mereka bertanya kepada-Nya, ‘Apakah tanda ajaib yang dapat Kautunjukkan supaya kami melihatnya lalu percaya kepada-Mu? Apakah yang dapat Kaulakukan? </span>
<span class="v-num v-31">31&nbsp;</span><span class="v JN6_31" data-id="JN6_31">Nenek moyang kami makan manna di gurun, sebagaimana tersurat di dalam Kitab Suci: “Dia memberikan roti dari syurga untuk dimakan oleh mereka.” ’</span>
</div>
<div class="p">
<span class="v-num v-32">32&nbsp;</span><span class="v JN6_32" data-id="JN6_32">Lalu Isa berkata, ‘Sesungguhnya Aku berkata kepadamu, bukanlah Musa yang memberimu roti dari syurga tetapi Bapa-Ku yang memberimu roti sebenar dari syurga. </span>
<span class="v-num v-33">33&nbsp;</span><span class="v JN6_33" data-id="JN6_33">Roti yang diberikan oleh Allah ialah Dia yang turun dari syurga dan memberi hidup kepada manusia di dunia.’</span>
</div>
<div class="p">
<span class="v-num v-34">34&nbsp;</span><span class="v JN6_34" data-id="JN6_34">Kemudian mereka berkata, ‘Junjungan, berilah kami roti itu selalu.’</span>
</div>
<div class="p">
<span class="v-num v-35">35&nbsp;</span><span class="v JN6_35" data-id="JN6_35">Isa berkata kepada mereka, ‘Akulah Roti Hidup itu. Sesiapa yang datang kepada-Ku tidak akan lapar lagi, dan sesiapa yang percaya kepada-Ku tidak akan dahaga lagi. </span>
<span class="v-num v-36">36&nbsp;</span><span class="v JN6_36" data-id="JN6_36">Telah Kukatakan kepadamu, bahawa kamu telah melihat-Ku, namun tidak percaya kepada-Ku. </span>
<span class="v-num v-37">37&nbsp;</span><span class="v JN6_37" data-id="JN6_37">Semua yang diberikan kepada-Ku oleh Bapa akan datang kepada-Ku. Aku tidak akan menolak seorang pun yang datang kepada-Ku. </span>
<span class="v-num v-38">38&nbsp;</span><span class="v JN6_38" data-id="JN6_38">Aku turun dari syurga bukanlah untuk melakukan kehendak-Ku sendiri tetapi kehendak Dia yang mengutus-Ku. </span>
<span class="v-num v-39">39&nbsp;</span><span class="v JN6_39" data-id="JN6_39">Inilah kehendak Dia yang mengutus-Ku: Daripada semua yang diberi kepada-Ku, tiada seorang pun yang keciciran tetapi akan Kubangkitkan kesemuanya pada hari akhir. </span>
<span class="v-num v-40">40&nbsp;</span><span class="v JN6_40" data-id="JN6_40">Demikianlah kehendak Bapa-Ku iaitu setiap orang yang melihat Putera-Nya dan percaya kepada-Nya akan mendapat hidup yang kekal, dan Aku akan membangkitkannya pada hari akhir.’</span>
</div>
<div class="p">
<span class="v-num v-41">41&nbsp;</span><span class="v JN6_41" data-id="JN6_41">Orang Yahudi di situ mula merungut sesama sendiri menentang Isa kerana kata-katanya, ‘Akulah roti yang turun dari syurga.’ </span>
<span class="v-num v-42">42&nbsp;</span><span class="v JN6_42" data-id="JN6_42">Mereka berkata, ‘Bukankah Dia Isa, anak Yusuf, dan ibu bapa-Nya kita kenal? Bagaimana Dia boleh mengaku, “Aku turun dari syurga”?’</span>
</div>
<div class="p">
<span class="v-num v-43">43&nbsp;</span><span class="v JN6_43" data-id="JN6_43">Lalu Isa berkata kepada mereka, ‘Janganlah merungut sesama sendiri. </span>
<span class="v-num v-44">44&nbsp;</span><span class="v JN6_44" data-id="JN6_44">Tiada seorang pun yang dapat datang kepada-Ku kecuali didorongkan oleh Bapa yang mengutus-Ku dan Aku akan membangkitkannya pada hari akhir. </span>
<span class="v-num v-45">45&nbsp;</span><span class="v JN6_45" data-id="JN6_45">Ada tersurat di dalam tulisan para nabi: “Semua manusia akan diajar oleh Allah.” Dengan demikian, seorang yang mendengar dan belajar daripada Bapa akan datang kepada-Ku.’ </span>
<span class="v-num v-46">46&nbsp;</span><span class="v JN6_46" data-id="JN6_46">Tidak seorang pun pernah melihat Bapa. Hanya Dia yang datang daripada Allah telah melihat Bapa. </span>
<span class="v-num v-47">47&nbsp;</span><span class="v JN6_47" data-id="JN6_47">Sesungguhnya Aku berkata kepadamu, orang yang percaya mendapat hidup yang kekal. </span>
<span class="v-num v-48">48&nbsp;</span><span class="v JN6_48" data-id="JN6_48">Akulah roti hidup. </span>
<span class="v-num v-49">49&nbsp;</span><span class="v JN6_49" data-id="JN6_49">Nenek moyangmu makan manna di gurun, tetapi mereka mati juga. </span>
<span class="v-num v-50">50&nbsp;</span><span class="v JN6_50" data-id="JN6_50">Inilah roti yang turun dari syurga. Orang yang makan roti ini tidak akan mati. </span>
<span class="v-num v-51">51&nbsp;</span><span class="v JN6_51" data-id="JN6_51">Akulah Roti Hidup yang turun dari syurga. Orang yang makan roti ini akan hidup kekal. Roti yang akan Kuberikan untuk hidup manusia di dunia ini adalah tubuh-Ku.’</span>
</div>
<div class="p">
<span class="v-num v-52">52&nbsp;</span><span class="v JN6_52" data-id="JN6_52">Orang Yahudi yang mendengar kata-kata ini mula bertengkar sesama sendiri</span>
</div>
<div class="p">
<span class="v JN6_52" data-id="JN6_52">‘Bagaimanakah mungkin orang ini memberikan tubuh-Nya untuk kita makan?’</span>
</div>
<div class="p">
<span class="v-num v-53">53&nbsp;</span><span class="v JN6_53" data-id="JN6_53">Isa berkata kepada mereka, ‘Sesungguhnya Aku berkata kepadamu, jika kamu tidak makan tubuh Putera Insan dan minum darah-Nya, kamu tidak mempunyai hidup dalam dirimu. </span>
<span class="v-num v-54">54&nbsp;</span><span class="v JN6_54" data-id="JN6_54">Sesiapa yang makan tubuh-Ku dan minum darah-Ku mendapat hidup yang kekal, maka Aku akan membangkitkannya pada hari akhir. </span>
<span class="v-num v-55">55&nbsp;</span><span class="v JN6_55" data-id="JN6_55">Tubuh-Ku inilah makanan yang sebenar. Darah-Ku inilah minuman yang sebenar. </span>
<span class="v-num v-56">56&nbsp;</span><span class="v JN6_56" data-id="JN6_56">Apabila seorang makan tubuh-Ku dan minum darah-Ku, maka dia tetap di dalam-Ku dan Aku di dalamnya. </span>
<span class="v-num v-57">57&nbsp;</span><span class="v JN6_57" data-id="JN6_57">Seperti Bapa yang hidup mengutus Aku, dan Aku hidup kerana Bapa hidup. Demikianlah juga, orang yang makan tubuh-Ku akan hidup kerana Aku hidup. </span>
<span class="v-num v-58">58&nbsp;</span><span class="v JN6_58" data-id="JN6_58">Inilah roti yang turun dari syurga, bukan seperti roti yang dimakan oleh nenek moyangmu, yang kemudiannya mati juga walaupun telah memakannya. Sebaliknya, sesiapa yang makan roti ini akan hidup kekal.’ </span>
<span class="v-num v-59">59&nbsp;</span><span class="v JN6_59" data-id="JN6_59">Demikianlah kata-kata Isa ketika mengajar di saumaah di Kapernaum.</span>
</div>
<div class="s1">Kata-kata untuk pengikut Isa</div>
<div class="p">
<span class="v-num v-60">60&nbsp;</span><span class="v JN6_60" data-id="JN6_60">Antara para pengikut yang mendengar kata-kata-Nya itu, ramai yang berkata, ‘Ajaran ini terlalu susah difahami. Siapakah yang dapat menerimanya?’</span>
</div>
<div class="p">
<span class="v-num v-61">61&nbsp;</span><span class="v JN6_61" data-id="JN6_61">Isa tahu tanpa diberitahu akan rungutan para pengikut-Nya. Lalu Dia berkata kepada mereka, ‘Adakah perkara ini menyebabkan kamu enggan percaya?’ </span>
<span class="v-num v-62">62&nbsp;</span><span class="v JN6_62" data-id="JN6_62">Bagaimana nanti kalau kamu melihat Putera Insan naik semula ke tempat asal-Nya? </span>
<span class="v-num v-63">63&nbsp;</span><span class="v JN6_63" data-id="JN6_63">Hanya Roh Suci memberi hidup. Tubuh tidak ada faedahnya. Apa yang Kukatakan kepadamu ini datang daripada Roh Suci dan memberi hidup. </span>
<span class="v-num v-64">64&nbsp;</span><span class="v JN6_64" data-id="JN6_64">Sungguhpun begitu, sebilangan daripadamu tidak percaya.’ (Isa mengetahui dari mulanya siapa yang enggan percaya dan siapa yang akan mengkhianati-Nya.) </span>
<span class="v-num v-65">65&nbsp;</span><span class="v JN6_65" data-id="JN6_65">Isa berkata lagi, ‘Maka itulah sebabnya Aku berkata kepadamu, tiada seorang pun dapat datang kepada-Ku kecuali dengan keredaan Allah.’</span>
</div>
<div class="s1">Pengakuan Petrus</div>
<div class="p">
<span class="v-num v-66">66&nbsp;</span><span class="v JN6_66" data-id="JN6_66">Selepas itu, ramai pengikut Isa menjauhkan diri dan tidak lagi mengikut-Nya.</span>
</div>
<div class="p">
<span class="v-num v-67">67&nbsp;</span><span class="v JN6_67" data-id="JN6_67">Oleh yang demikian, Isa bertanya kepada pengikut-Nya yang dua belas itu, ‘Adakah kamu juga akan meninggalkan-Ku?’</span>
</div>
<div class="p">
<span class="v-num v-68">68&nbsp;</span><span class="v JN6_68" data-id="JN6_68">Simon Petrus berkata kepada Isa, ‘Junjungan, kepada siapa lagi akan kami pergi? Engkaulah yang memiliki kata-kata hidup yang kekal. </span>
<span class="v-num v-69">69&nbsp;</span><span class="v JN6_69" data-id="JN6_69">Kami percaya sepenuh hati bahawa Engkaulah Yang Suci daripada Allah.’</span>
</div>
<div class="p">
<span class="v-num v-70">70&nbsp;</span><span class="v JN6_70" data-id="JN6_70">Isa berkata, ‘Tidakkah kamu dua belas orang ini Kupilih, tetapi seorang daripadamu adalah iblis?’ </span>
<span class="v-num v-71">71&nbsp;</span><span class="v JN6_71" data-id="JN6_71">Yang dimaksudkan oleh Isa ialah Yudas anak Simon Iskariot. Meskipun Yudas salah seorang pengikut Isa yang dua belas itu, dia akan mengkhianati-Nya.</span>
</div>

</div>
<div class="footer"><div class="nav">
<a class="prev" href="JN5.html">&lt;</a>
<a class="home" href="index.html">=</a>
<a class="next" href="JN7.html">&gt;</a>
</div></div>
</body>
</html>