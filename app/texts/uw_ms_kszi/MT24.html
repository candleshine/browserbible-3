<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Matthew 24 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MT.html">Kitab Suci Zabur Injil</a><a class="location" href="MT.html">Matthew 24</a><a class="prev" href="MT23.html">&lt;</a>
<a class="home" href="index.html">=</a>
<a class="next" href="MT25.html">&gt;</a>
</div></div>
<div class="section chapter MT MT24 uw_ms_kszi ms" dir="ltr" lang="ms" data-id="MT24" data-nextid="MT25" data-previd="MT23">
<div class="c">24</div>
<div class="s1">Tanda-tanda akhir zaman</div>
<div class="p">
<span class="v-num v-1">1&nbsp;</span><span class="v MT24_1" data-id="MT24_1">Apabila Isa melangkah keluar dari rumah ibadat, para pengikut-Nya datang mendapatkannya lalu menunjukkan bangunan-bangunan rumah ibadat itu.</span>
<span class="v-num v-2">2&nbsp;</span><span class="v MT24_2" data-id="MT24_2">Isa berkata kepada mereka, ‘Lihatlah semuanya ini! Sesungguhnya, Aku berkata kepadamu, satu batu pun tidak akan tinggal di tempatnya; semuanya akan dirobohkan.’</span>
</div>
<div class="p">
<span class="v-num v-3">3&nbsp;</span><span class="v MT24_3" data-id="MT24_3">Ketika Isa duduk di atas Bukit Zaitun, para pengikut-Nya datang mendapatkan-Nya. Pada masa itu tiada orang lain di situ. Mereka bertanya, ‘Junjungan, beritahulah kami bila semuanya akan terjadi? Apakah tanda-tanda kedatangan-Mu dan akhir zaman?’</span>
</div>
<div class="p">
<span class="v-num v-4">4&nbsp;</span><span class="v MT24_4" data-id="MT24_4">Isa menjawab, ‘Waspadalah, jangan terpedaya.</span>
<span class="v-num v-5">5&nbsp;</span><span class="v MT24_5" data-id="MT24_5">Ramai orang akan datang dengan nama-Ku dan berkata, “Akulah al-Masih!” Mereka akan menipu orang ramai.</span>
<span class="v-num v-6">6&nbsp;</span><span class="v MT24_6" data-id="MT24_6">Kamu akan mendengar tentang peperangan dan desas-desus peperangan, tetapi jangan gentar. Itu semua mesti terjadi, tetapi bukanlah bererti akhir zaman sudah tiba.</span>
<span class="v-num v-7">7&nbsp;</span><span class="v MT24_7" data-id="MT24_7">Bangsa akan bertarung dengan bangsa, kerajaan dengan kerajaan. Kebuluran dan gempa bumi akan berlaku di merata-rata.</span>
<span class="v-num v-8">8&nbsp;</span><span class="v MT24_8" data-id="MT24_8">Segala ini cuma permulaan, ibarat sakit sebelum bersalin.</span>
</div>
<div class="p">
<span class="v-num v-9">9&nbsp;</span><span class="v MT24_9" data-id="MT24_9">‘Setelah itu kamu akan ditangkap dan diserahkan untuk diseksa dan dibunuh. Semua orang akan membencimu kerana kamu pengikut-Ku.</span>
<span class="v-num v-10">10&nbsp;</span><span class="v MT24_10" data-id="MT24_10">Pada masa itu ramai pengikut-Ku yang tidak lagi beriman kepada-Ku. Mereka akan saling mengkhianati dan membenci.</span>
<span class="v-num v-11">11&nbsp;</span><span class="v MT24_11" data-id="MT24_11">Ramai nabi palsu akan tampil memperdaya orang ramai.</span>
<span class="v-num v-12">12&nbsp;</span><span class="v MT24_12" data-id="MT24_12">Kejahatan semakin merebak sehingga kasih sayang hampir luput dari hati manusia.</span>
<span class="v-num v-13">13&nbsp;</span><span class="v MT24_13" data-id="MT24_13">Namun, sesiapa yang bertahan ke saat akhir akan diselamatkan.</span>
<span class="v-num v-14">14&nbsp;</span><span class="v MT24_14" data-id="MT24_14">Injil tentang kerajaan Allah akan disebarkan ke seluruh pelosok bumi sebagai suatu kesaksian kepada semua bangsa. Selepas itu barulah tiba akhir zaman.</span>
</div>
<div class="s1">Seksaan yang besar</div>
<div class="p">
<span class="v-num v-15">15&nbsp;</span><span class="v MT24_15" data-id="MT24_15">‘Oleh itu, apabila kamu melihat “Kekejian yang membawa kebinasaan” yang disebut oleh Nabi Daniel di tempat suci (biarlah para pembaca memperhatikanya),</span>
<span class="v-num v-16">16&nbsp;</span><span class="v MT24_16" data-id="MT24_16">ketika itu orang yang di Yudea mesti lari ke pergunungan.</span>
<span class="v-num v-17">17&nbsp;</span><span class="v MT24_17" data-id="MT24_17">Orang yang di atas bumbung ketika itu usahlah masuk ke rumah mengambil apa-apa.</span>
<span class="v-num v-18">18&nbsp;</span><span class="v MT24_18" data-id="MT24_18">Orang yang di ladang janganlah pulang mengambil jubah.</span>
<span class="v-num v-19">19&nbsp;</span><span class="v MT24_19" data-id="MT24_19">Sungguh dahsyat bagi ibu yang mengandung dan menyusui anak.</span>
<span class="v-num v-20">20&nbsp;</span><span class="v MT24_20" data-id="MT24_20">Berdoalah semoga kamu tidak terpaksa melarikan diri pada musim dingin atau hari Sabat.</span>
<span class="v-num v-21">21&nbsp;</span><span class="v MT24_21" data-id="MT24_21">Ketika itu akan berlaku kesengsaraan yang belum pernah berlaku sejak dunia dicipta sampai sekarang, dan yang tidak akan pernah berlaku lagi.</span>
<span class="v-num v-22">22&nbsp;</span><span class="v MT24_22" data-id="MT24_22">Kalaulah Allah tidak menyingkatkan masa itu, tiada seorang pun akan selamat. Namun, untuk umat pilihan-Nya, Allah menyingkatkan masa itu.</span>
<span class="v-num v-23">23&nbsp;</span><span class="v MT24_23" data-id="MT24_23">Pada masa itu, jika orang berkata kepadamu, “Lihat, al-Masih ada di sini!” atau “Dia ada di situ!” janganlah percaya.</span>
<span class="v-num v-24">24&nbsp;</span><span class="v MT24_24" data-id="MT24_24">Kerana beberapa al-masih palsu dan nabi palsu akan datang dengan pelbagai mukjizat serta keajaiban untuk menipu orang. Sebilangan umat pilihan Allah pun mungkin turut terpedaya.</span>
<span class="v-num v-25">25&nbsp;</span><span class="v MT24_25" data-id="MT24_25">Dengarlah! Aku memberitahumu semua ini sebelum terjadi.</span>
</div>
<div class="p">
<span class="v-num v-26">26&nbsp;</span><span class="v MT24_26" data-id="MT24_26">‘Jika orang berkata kepadamu, “Lihat! Dia ada di gurun!” janganlah kamu ke sana. Dan jika mereka berkata, “Dia ada di dalam bilik!” usahlah kamu percaya.</span>
<span class="v-num v-27">27&nbsp;</span><span class="v MT24_27" data-id="MT24_27">Sesungguhnya, Putera Insan akan datang seperti kilat yang memancar di seluruh langit, dari timur hingga ke barat.</span>
<span class="v-num v-28">28&nbsp;</span><span class="v MT24_28" data-id="MT24_28">Di mana ada mayat, di situlah berkerumunnya burung pemakan bangkai.</span>
</div>
<div class="s1">Kedatangan yang mulia</div>
<div class="p">
<span class="v-num v-29">29&nbsp;</span><span class="v MT24_29" data-id="MT24_29">‘Tidak lama selepas kesengsaraan masa itu,</span>
</div>
<div class="q2">
<span class="v MT24_29" data-id="MT24_29">“matahari akan gelap</span>
</div>
<div class="q2">
<span class="v MT24_29" data-id="MT24_29">dan bulan tidak bersinar lagi;</span>
</div>
<div class="q1">
<span class="v MT24_29" data-id="MT24_29">Bintang-bintang akan berguguran</span>
</div>
<div class="q2">
<span class="v MT24_29" data-id="MT24_29">dari langit, dan kuasa-kuasa</span>
</div>
<div class="q2">
<span class="v MT24_29" data-id="MT24_29">angkasa akan digoncang.”</span>
</div>
<div class="b">&nbsp;</div>
<div class="p">
<span class="v-num v-30">30&nbsp;</span><span class="v MT24_30" data-id="MT24_30">‘Tanda Putera Insan akan kelihatan di langit. Semua suku bangsa di bumi akan menangis melihat Putera Insan di awan dengan kekuasaan dan kemuliaan yang agung.</span>
<span class="v-num v-31">31&nbsp;</span><span class="v MT24_31" data-id="MT24_31">Sangkakala akan dibunyikan dengan kuatnya, dan Putera Insan akan menghantar malaikat-malaikat-Nya ke seluruh pelosok bumi untuk menghimpunkan umat pilihan Allah.</span>
</div>
<div class="p">
<span class="v-num v-32">32&nbsp;</span><span class="v MT24_32" data-id="MT24_32">‘Ambillah iktibar daripada pokok ara. Apabila dahannya hijau, lembut dan mula bertunas, kamu tahu musim panas hampir tiba.</span>
<span class="v-num v-33">33&nbsp;</span><span class="v MT24_33" data-id="MT24_33">Demikianlah apabila kamu melihat perkara-perkara ini, tahulah kamu bahawa waktunya sudah dekat, sudah di ambang pintu.</span>
<span class="v-num v-34">34&nbsp;</span><span class="v MT24_34" data-id="MT24_34">Sesungguhnya, Aku berkata kepadamu, segala ini akan terjadi sebelum orang yang hidup hari ini mati semuanya.</span>
<span class="v-num v-35">35&nbsp;</span><span class="v MT24_35" data-id="MT24_35">Langit dan bumi akan lenyap, tetapi firman-Ku kekal selama-lamanya.</span>
</div>
<div class="s1">Nasihat supaya berjaga-jaga</div>
<div class="p">
<span class="v-num v-36">36&nbsp;</span><span class="v MT24_36" data-id="MT24_36">‘Namun demikian, tiada siapa yang mengetahui hari atau waktunya, baik para malaikat di syurga mahupun Putera. Hanya Bapa yang tahu.</span>
<span class="v-num v-37">37&nbsp;</span><span class="v MT24_37" data-id="MT24_37">Apabila Putera Insan datang, samalah nanti seperti zaman Nuh.</span>
<span class="v-num v-38">38&nbsp;</span><span class="v MT24_38" data-id="MT24_38">Sebelum banjir melanda, orang makan minum dan berkahwin, hinggalah waktu Nuh masuk ke bahtera.</span>
<span class="v-num v-39">39&nbsp;</span><span class="v MT24_39" data-id="MT24_39">Mereka tidak sedar apa yang berlaku hingga banjir memusnahkan mereka. Demikianlah kelak apabila Putera Insan datang.</span>
<span class="v-num v-40">40&nbsp;</span><span class="v MT24_40" data-id="MT24_40">Pada masa itu, antara dua orang yang sedang bekerja di ladang, seorang dibawa pergi dan seorang ditinggalkan.</span>
<span class="v-num v-41">41&nbsp;</span><span class="v MT24_41" data-id="MT24_41">Antara dua orang wanita yang sedang menggiling gandum, seorang akan dibawa manakala yang seorang lagi ditinggalkan.</span>
</div>
<div class="p">
<span class="v-num v-42">42&nbsp;</span><span class="v MT24_42" data-id="MT24_42">‘Berjaga-jagalah, kerana kamu tidak mengetahui waktunya Junjunganmu akan datang.</span>
<span class="v-num v-43">43&nbsp;</span><span class="v MT24_43" data-id="MT24_43">Ingatlah: Sekiranya tuan rumah mengetahui bila masanya pencuri akan datang, dia tidak akan tidur. Dia tidak akan membiarkan pencuri masuk ke rumahnya.</span>
<span class="v-num v-44">44&nbsp;</span><span class="v MT24_44" data-id="MT24_44">Kamu juga hendaklah sentiasa bersedia. Putera Insan akan datang pada saat yang tidak kamu sangka.</span>
</div>
<div class="p">
<span class="v-num v-45">45&nbsp;</span><span class="v MT24_45" data-id="MT24_45">‘Siapakah hamba yang setia dan bijaksana? Dialah yang diamanahkan oleh tuannya menjadi pengurus rumahnya dan memberi makan kepada hamba yang lain pada waktu tertentu.</span>
<span class="v-num v-46">46&nbsp;</span><span class="v MT24_46" data-id="MT24_46">Bahagialah hamba itu jika dia didapati menjalankan tugas pada waktu tuannya kembali.</span>
<span class="v-num v-47">47&nbsp;</span><span class="v MT24_47" data-id="MT24_47">Sesungguhnya, Aku berkata kepadamu, tuan itu akan mengamanahkan segala harta bendanya kepada hamba itu.</span>
<span class="v-num v-48">48&nbsp;</span><span class="v MT24_48" data-id="MT24_48">Tetapi jika hamba itu durjana, dia akan berkata dalam hatinya, “Masih lama lagi masanya tuanku akan pulang.”</span>
<span class="v-num v-49">49&nbsp;</span><span class="v MT24_49" data-id="MT24_49">Dia pun memukul hamba-hamba yang lain, dan makan minum dengan kaki botol.</span>
<span class="v-num v-50">50&nbsp;</span><span class="v MT24_50" data-id="MT24_50">Tuan hamba itu akan kembali pada hari yang tidak disangkanya, dan pada waktu yang tidak diketahuinya.</span>
<span class="v-num v-51">51&nbsp;</span><span class="v MT24_51" data-id="MT24_51">Dia akan membunuh hamba itu dan membuangnya ke tempat orang munafik. Di sanalah akan terdapat ratapan dan kertakan gigi.</span>
</div>

</div>
<div class="footer"><div class="nav">
<a class="prev" href="MT23.html">&lt;</a>
<a class="home" href="index.html">=</a>
<a class="next" href="MT25.html">&gt;</a>
</div></div>
</body>
</html>