<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Timothy 4 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="T2.html">Kitab Suci Zabur Injil</a><a class="location" href="T2.html">2 Timothy 4</a><a class="prev" href="T23.html">&lt;</a>
<a class="home" href="index.html">=</a>
<a class="next" href="TT1.html">&gt;</a>
</div></div>
<div class="section chapter T2 T24 uw_ms_kszi ms" dir="ltr" lang="ms" data-id="T24" data-nextid="TT1" data-previd="T23">
<div class="c">4</div>
<div class="p">
<span class="v-num v-1">1&nbsp;</span><span class="v T24_1" data-id="T24_1">Di hadapan Allah dan Isa al-Masih yang akan menghakimi mereka yang hidup dan yang mati, dan demi kedatangan-Nya serta kerajaan-Nya, aku menyerumu:</span>
<span class="v-num v-2">2&nbsp;</span><span class="v T24_2" data-id="T24_2">Beritakanlah firman Allah, bersedialah pada setiap masa, baik masanya sesuai mahupun tidak. Tunjukkan apa yang salah, tegur dan nasihati mereka dengan seluruh kesabaran dan ajaran,</span>
<span class="v-num v-3">3&nbsp;</span><span class="v T24_3" data-id="T24_3">kerana akan sampai masanya mereka tidak menerima ajaran yang benar, tetapi mengumpulkan ramai guru mengikut kehendak mereka sendiri untuk mengajar apa yang ingin didengar oleh mereka.</span>
<span class="v-num v-4">4&nbsp;</span><span class="v T24_4" data-id="T24_4">Mereka enggan mendengar ajaran yang benar tetapi menumpukan perhatian kepada cerita-cerita dongeng.</span>
<span class="v-num v-5">5&nbsp;</span><span class="v T24_5" data-id="T24_5">Tetapi kamu, waspadalah dalam segala hal, tabah menanggung kesusahan, jalankan kerja menyebarkan Injil dan laksanakan tugas yang diamanahkan kepadamu dengan sempurna.</span>
</div>
<div class="p">
<span class="v-num v-6">6&nbsp;</span><span class="v T24_6" data-id="T24_6">Tentang diriku, kini aku laksana minuman yang sedang dituangkan sebagai persembahan kepada Allah, dan sudah hampir masanya aku pergi menghadap-Nya.</span>
<span class="v-num v-7">7&nbsp;</span><span class="v T24_7" data-id="T24_7">Aku telah berjuang dalam perjuangan mulia ini, aku telah sampai ke garis akhir, aku telah setia dalam iman.</span>
<span class="v-num v-8">8&nbsp;</span><span class="v T24_8" data-id="T24_8">Sekarang mahkota kebenaran telah disediakan untukku. Junjungan, hakim yang adil itu, akan mengurniakannya kepadaku pada Hari itu, bukan kepadaku sahaja, tetapi kepada semua orang yang telah menunggu kedatangan-Nya dengan penuh rindu.</span>
</div>
<div class="s1">Nasihat akhir</div>
<div class="p">
<span class="v-num v-9">9&nbsp;</span><span class="v T24_9" data-id="T24_9">Berusahalah untuk mengunjungiku dengan segera.</span>
<span class="v-num v-10">10&nbsp;</span><span class="v T24_10" data-id="T24_10">Demas telah meninggalkanku kerana dia mencintai dunia ini, dia telah bertolak ke Tesalonika. Kreskes pula telah pergi ke Galatia dan Titus ke Dalmatia.</span>
<span class="v-num v-11">11&nbsp;</span><span class="v T24_11" data-id="T24_11">Hanya Lukas ada bersamaku. Dapatkan Markus dan bawa dia denganmu, kerana dia dapat membantuku dalam tugasku.</span>
<span class="v-num v-12">12&nbsp;</span><span class="v T24_12" data-id="T24_12">Aku telah mengutus Tikhikus ke Efesus.</span>
<span class="v-num v-13">13&nbsp;</span><span class="v T24_13" data-id="T24_13">Apabila kamu datang kelak, bawa baju kot yang kutinggalkan dengan Karpus di Troas dan juga kitab-kitabku, terutamanya gulungan kulit.</span>
</div>
<div class="p">
<span class="v-num v-14">14&nbsp;</span><span class="v T24_14" data-id="T24_14">Iskandar, tukang tembaga itu, telah banyak melakukan kejahatan terhadapku. Semoga Tuhan membalasnya setimpal dengan perbuatannya.</span>
<span class="v-num v-15">15&nbsp;</span><span class="v T24_15" data-id="T24_15">Kamu juga harus waspada dengannya, kerana dia menentang keras perkhabaran kita.</span>
</div>
<div class="p">
<span class="v-num v-16">16&nbsp;</span><span class="v T24_16" data-id="T24_16">Ketika aku membela diriku pada kali pertama, tiada seorang pun berdiri di sisiku, semuanya meninggalkanku. Semoga Allah tidak menyalahkan mereka kerananya.</span>
<span class="v-num v-17">17&nbsp;</span><span class="v T24_17" data-id="T24_17">Tetapi Tuhan menyertaiku dan memberiku kekuatan, supaya berita baik dapat disebarkan sepenuhnya melaluiku, dan semua orang bukan bani Israel dapat mendengarnya. Juga aku telah diselamatkan daripada mulut singa.</span>
<span class="v-num v-18">18&nbsp;</span><span class="v T24_18" data-id="T24_18">Tuhan akan menyelamatkanku daripada segala perbuatan durjana dan memeliharaku untuk kerajaan-Nya di syurga. Segala kemuliaan bagi-Nya untuk selama-lamanya. Amin.</span>
</div>
<div class="s1">Salam akhir</div>
<div class="p">
<span class="v-num v-19">19&nbsp;</span><span class="v T24_19" data-id="T24_19">Sampaikan salamku kepada Priskila dan Akwila, serta keluarga Onesiforus.</span>
<span class="v-num v-20">20&nbsp;</span><span class="v T24_20" data-id="T24_20">Erastus tinggal di Korintus, tetapi Trofimus kutinggalkan di Miletus kerana dia sakit.</span>
<span class="v-num v-21">21&nbsp;</span><span class="v T24_21" data-id="T24_21">Cubalah sedaya upayamu untuk datang sebelum musim dingin. Ebulus berkirim salam kepadamu, demikian juga Pudens, Linus, Klaudia dan semua saudara seiman yang lain.</span>
</div>
<div class="p">
<span class="v-num v-22">22&nbsp;</span><span class="v T24_22" data-id="T24_22">Semoga Tuhan bersama rohmu. Semoga kasih kurnia Allah menyertaimu.</span>
</div>

</div>
<div class="footer"><div class="nav">
<a class="prev" href="T23.html">&lt;</a>
<a class="home" href="index.html">=</a>
<a class="next" href="TT1.html">&gt;</a>
</div></div>
</body>
</html>