<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Matthew 11 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MT.html">Kitab Suci Zabur Injil</a><a class="location" href="MT.html">Matthew 11</a><a class="prev" href="MT10.html">&lt;</a>
<a class="home" href="index.html">=</a>
<a class="next" href="MT12.html">&gt;</a>
</div></div>
<div class="section chapter MT MT11 uw_ms_kszi ms" dir="ltr" lang="ms" data-id="MT11" data-nextid="MT12" data-previd="MT10">
<div class="c">11</div>
<div class="s1">Isa dan Yahya Pengimad</div>
<div class="p">
<span class="v-num v-1">1&nbsp;</span><span class="v MT11_1" data-id="MT11_1">Setelah Isa memberi petunjuk kepada dua belas orang pengikut-Nya itu, Dia meninggalkan tempat itu lalu pergi mengajar dan menyampaikan perkhabaran daripada Allah di bandar-bandar berhampiran.</span>
</div>
<div class="p">
<span class="v-num v-2">2&nbsp;</span><span class="v MT11_2" data-id="MT11_2">Yahya Pengimad yang meringkuk di penjara mendengar tentang apa yang dilakukan oleh al-Masih. Yahya pun menyuruh beberapa orang pengikutnya untuk pergi berjumpa Isa.</span>
<span class="v-num v-3">3&nbsp;</span><span class="v MT11_3" data-id="MT11_3">Mereka bertanya, ‘Adakah Tuan ini orang yang dijanjikan Allah akan datang, atau perlukah kami menunggu orang lain?’</span>
</div>
<div class="p">
<span class="v-num v-4">4&nbsp;</span><span class="v MT11_4" data-id="MT11_4">Isa menjawab, ‘Pulanglah, beritahu Yahya segala yang kamu dengar dan lihat:</span>
<span class="v-num v-5">5&nbsp;</span><span class="v MT11_5" data-id="MT11_5">Orang buta melihat, orang lumpuh berjalan, orang berpenyakit kusta sembuh, orang tuli mendengar, orang mati dihidupkan semula, dan berita baik daripada Allah disampaikan kepada orang miskin.</span>
<span class="v-num v-6">6&nbsp;</span><span class="v MT11_6" data-id="MT11_6">Berbahagialah orang yang tidak meragui-Ku!’</span>
</div>
<div class="p">
<span class="v-num v-7">7&nbsp;</span><span class="v MT11_7" data-id="MT11_7">Ketika pengikut-pengikut Yahya beredar dari situ, Isa berkata kepada orang ramai tentang Yahya: ‘Apabila kamu mendapatkan Yahya di gurun, apakah yang ingin kamu lihat? Sehelai rumput mensiang yang ditiup angin?</span>
<span class="v-num v-8">8&nbsp;</span><span class="v MT11_8" data-id="MT11_8">Kamu ke sana hendak melihat apa? Seorang yang berpakaian mewah? Orang yang berpakaian demikian tinggal di istana.</span>
<span class="v-num v-9">9&nbsp;</span><span class="v MT11_9" data-id="MT11_9">Katakanlah, kamu ke situ untuk melihat apa? Seorang nabi? Benar, malah lebih daripada nabi.</span>
<span class="v-num v-10">10&nbsp;</span><span class="v MT11_10" data-id="MT11_10">Tentang orang itulah telah tersurat dalam ayat Kitab Suci:</span>
</div>
<div class="b">&nbsp;</div>
<div class="q1">
<span class="v MT11_10" data-id="MT11_10">“Aku akan menghantar utusan-Ku</span>
</div>
<div class="q2">
<span class="v MT11_10" data-id="MT11_10">untuk mendahului-Mu,</span>
</div>
<div class="q1">
<span class="v MT11_10" data-id="MT11_10">dialah yang akan menyediakan jalan</span>
</div>
<div class="q1">
<span class="v MT11_10" data-id="MT11_10">bagi-Mu.”</span>
</div>
<div class="b">&nbsp;</div>
<div class="m">
<span class="v-num v-11">11&nbsp;</span><span class="v MT11_11" data-id="MT11_11">‘Sesungguhnya Aku berkata kepadamu bahawa di antara mereka yang dilahirkan oleh perempuan, belum pernah muncul seorang pun yang lebih besar daripada Yahya. Ketahuilah: Yahya Pengimad lebih utama daripada semua orang yang pernah hidup di dunia. Namun begitu, orang yang paling rendah antara yang menikmati kerajaan syurga lebih utama daripadanya.</span>
<span class="v-num v-12">12&nbsp;</span><span class="v MT11_12" data-id="MT11_12">Sejak kedatangan Yahya Pengimad hinggalah ke hari ini, kerajaan syurga telah diserang oleh orang yang ingin menguasainya melalui kekerasan dan keganasan, dan orang yang ganas berusaha menguasainya dengan kekerasan.</span>
<span class="v-num v-13">13&nbsp;</span><span class="v MT11_13" data-id="MT11_13">Kerana semua nabi termasuk Musa dengan Taurat bernubuat hingga datangnya Yahya.</span>
<span class="v-num v-14">14&nbsp;</span><span class="v MT11_14" data-id="MT11_14">Sekiranya kamu mahu percaya akan perkhabaran mereka, Yahya itulah Ilyas yang telah dinubuatkan kedatangannya.</span>
<span class="v-num v-15">15&nbsp;</span><span class="v MT11_15" data-id="MT11_15">Jika kamu ada telinga, dengarlah!</span>
</div>
<div class="p">
<span class="v-num v-16">16&nbsp;</span><span class="v MT11_16" data-id="MT11_16">‘Dengan apakah dapat Kubandingkan manusia zaman ini? Mereka ibarat anak-anak yang duduk di pasar, satu kumpulan berseru kepada yang lain:</span>
</div>
<div class="b">&nbsp;</div>
<div class="q1">
<span class="v-num v-17">17&nbsp;</span><span class="v MT11_17" data-id="MT11_17">“Kami memainkan seruling lagu perkahwinan untukmu,</span>
</div>
<div class="q2">
<span class="v MT11_17" data-id="MT11_17">tetapi kamu enggan menari;</span>
</div>
<div class="q1">
<span class="v MT11_17" data-id="MT11_17">kami menyanyi lagu ratap,</span>
</div>
<div class="q2">
<span class="v MT11_17" data-id="MT11_17">tetapi kamu enggan menangis.”</span>
</div>
<div class="b">&nbsp;</div>
<div class="p">
<span class="v-num v-18">18&nbsp;</span><span class="v MT11_18" data-id="MT11_18">‘Ketika Yahya datang, dia berpuasa dan tidak minum air anggur, lalu semua orang berkata, “Dia dirasuk roh iblis!”</span>
<span class="v-num v-19">19&nbsp;</span><span class="v MT11_19" data-id="MT11_19">Ketika Putera Insan datang, Dia makan dan minum, lalu semua orang berkata, “Lihatlah dia ini: gelojoh, pemabuk, kawan kepada pemungut cukai dan orang berdosa!” Namun demikian, kebijaksanaan terbukti benar dengan perbuatannya.’</span>
</div>
<div class="s1">Penduduk yang enggan bertaubat</div>
<div class="p">
<span class="v-num v-20">20&nbsp;</span><span class="v MT11_20" data-id="MT11_20">Isa mengecam bandar-bandar tempat Dia paling banyak melakukan mukjizat, kerana penduduknya enggan bertaubat.</span>
<span class="v-num v-21">21&nbsp;</span><span class="v MT11_21" data-id="MT11_21">‘Malangnya kamu, hai Korazin! Malangnya kamu, hai Baitsaida! Sekiranya mukjizat-mukjizat yang Kulakukan di kalanganmu itu Kulakukan di Tirus dan Sidon, tentu sudah lama orang di situ bertaubat, dengan memakai kain guni dan membubuh abu di kepala.</span>
<span class="v-num v-22">22&nbsp;</span><span class="v MT11_22" data-id="MT11_22">Ketahuilah: Pada hari penghakiman itu kelak, Allah akan lebih mengasihani penduduk Tirus dan Sidon daripada kamu!</span>
<span class="v-num v-23">23&nbsp;</span><span class="v MT11_23" data-id="MT11_23">Kamu juga, hai Kapernaum! Ingin kamu tinggikan diri sampai ke syurga? Kamu akan dihumbankan ke neraka! Kalaulah mukjizat-mukjizat yang Kulakukan di kalanganmu itu Kulakukan di Sodom, tentu Sodom masih ada hingga kini!</span>
<span class="v-num v-24">24&nbsp;</span><span class="v MT11_24" data-id="MT11_24">Aku berkata kepadamu: Ketahuilah, pada hari itu kelak, hukuman ke atas Sodom lebih ringan daripada hukuman yang akan kamu terima!’</span>
</div>
<div class="s1">Jemputan Isa</div>
<div class="p">
<span class="v-num v-25">25&nbsp;</span><span class="v MT11_25" data-id="MT11_25">Selepas itu Isa mengucap syukur, ‘Ya Bapa, Tuhan langit dan bumi! Aku bersyukur kepada-Mu, kerana apa yang Kaurahsiakan daripada cerdik pandai, Kautunjukkan kepada kanak-kanak kecil, orang yang tidak terpelajar.</span>
<span class="v-num v-26">26&nbsp;</span><span class="v MT11_26" data-id="MT11_26">Ya Bapa, memang inilah kehendak-Mu.’</span>
</div>
<div class="p">
<span class="v-num v-27">27&nbsp;</span><span class="v MT11_27" data-id="MT11_27">‘Bapa-Ku telah menyerahkan segala-galanya kepada-Ku. Tiada yang mengenal Putera kecuali Bapa, dan tiada yang mengenal Bapa kecuali Putera dan orang yang diberitahu oleh Putera tentang Bapa.</span>
</div>
<div class="p">
<span class="v-num v-28">28&nbsp;</span><span class="v MT11_28" data-id="MT11_28">‘Marilah ke sisi-Ku, wahai kamu yang lelah memikul beban berat; Aku akan membebaskanmu daripada bebanmu.</span>
<span class="v-num v-29">29&nbsp;</span><span class="v MT11_29" data-id="MT11_29">Ikutlah perintah-Ku dan terima ajaran-Ku, kerana Aku ini lemah lembut dan rendah hati, maka jiwamu akan sejahtera.</span>
<span class="v-num v-30">30&nbsp;</span><span class="v MT11_30" data-id="MT11_30">Perintah yang Kuberi kepadamu mudah diturut, dan beban yang Kuberi mudah dipikul.’</span>
</div>

</div>
<div class="footer"><div class="nav">
<a class="prev" href="MT10.html">&lt;</a>
<a class="home" href="index.html">=</a>
<a class="next" href="MT12.html">&gt;</a>
</div></div>
</body>
</html>