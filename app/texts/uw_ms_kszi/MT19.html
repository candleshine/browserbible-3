<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Matthew 19 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MT.html">Kitab Suci Zabur Injil</a><a class="location" href="MT.html">Matthew 19</a><a class="prev" href="MT18.html">&lt;</a>
<a class="home" href="index.html">=</a>
<a class="next" href="MT20.html">&gt;</a>
</div></div>
<div class="section chapter MT MT19 uw_ms_kszi ms" dir="ltr" lang="ms" data-id="MT19" data-nextid="MT20" data-previd="MT18">
<div class="c">19</div>
<div class="s1">Perceraian</div>
<div class="p">
<span class="v-num v-1">1&nbsp;</span><span class="v MT19_1" data-id="MT19_1">Selepas Isa selesai berkata tentang hal-hal itu, Dia beredar dari Galilea pergi ke Yudea di seberang Sungai Yordan.</span>
<span class="v-num v-2">2&nbsp;</span><span class="v MT19_2" data-id="MT19_2">Ramai orang mengikut-Nya dan Dia menyembuhkan orang sakit di situ.</span>
</div>
<div class="p">
<span class="v-num v-3">3&nbsp;</span><span class="v MT19_3" data-id="MT19_3">Beberapa orang Farisi datang untuk menduga Isa. Mereka bertanya, ‘Adakah Taurat kita membenarkan seorang lelaki menceraikan isterinya dengan apa sebab jua?’</span>
</div>
<div class="p">
<span class="v-num v-4">4&nbsp;</span><span class="v MT19_4" data-id="MT19_4">Isa menjawab, ‘Tidakkah kamu baca ayat Kitab Suci yang menyatakan betapa pada mulanya Allah menjadikan lelaki dan perempuan?</span>
<span class="v-num v-5">5&nbsp;</span><span class="v MT19_5" data-id="MT19_5">Setelah itu Allah berfirman, “Itulah maka seorang lelaki meninggalkan ibu bapanya dan bersatu dengan isterinya lalu mereka berdua menjadi satu.”</span>
<span class="v-num v-6">6&nbsp;</span><span class="v MT19_6" data-id="MT19_6">Maka mereka bukan lagi dua tetapi satu. Apa yang telah disatukan oleh Allah janganlah manusia pisahkan.’</span>
</div>
<div class="p">
<span class="v-num v-7">7&nbsp;</span><span class="v MT19_7" data-id="MT19_7">Kata orang Farisi itu, ‘Kalau begitu, mengapakah Musa memberikan hukum membenarkan seseorang lelaki menceraikan isterinya dengan menulis surat cerai?’</span>
</div>
<div class="p">
<span class="v-num v-8">8&nbsp;</span><span class="v MT19_8" data-id="MT19_8">Isa menjawab, ‘Musa membenarkan kamu menceraikan isteri kerana kamu terlalu sukar diajar. Tetapi pada mulanya bukanlah begitu.</span>
<span class="v-num v-9">9&nbsp;</span><span class="v MT19_9" data-id="MT19_9">Sesungguhnya jika seseorang lelaki menceraikan isterinya, kecuali kerana isterinya melakukan pencabulan, dan lelaki itu berkahwin pula dengan perempuan lain, dia berzina.’</span>
</div>
<div class="p">
<span class="v-num v-10">10&nbsp;</span><span class="v MT19_10" data-id="MT19_10">Para pengikut Isa berkata, ‘Kalau begitulah hidup suami isteri, lebih baiklah tidak berkahwin langsung.’</span>
</div>
<div class="p">
<span class="v-num v-11">11&nbsp;</span><span class="v MT19_11" data-id="MT19_11">Isa menjawab, ‘Tidak semua orang dapat menerima ajaran ini, hanya mereka yang dikurniai keupayaan untuk menerimanya.</span>
<span class="v-num v-12">12&nbsp;</span><span class="v MT19_12" data-id="MT19_12">Ada beberapa sebabnya seseorang itu tidak berkahwin. Ada yang dilahirkan begitu, ada yang dibuat orang begitu, dan ada pula yang membuat dirinya begitu untuk mengabdikan diri kepada Allah. Biarlah ajaran ini diterima oleh yang mampu menerimanya.’</span>
</div>
<div class="s1">Isa memberkati kanak-kanak</div>
<div class="p">
<span class="v-num v-13">13&nbsp;</span><span class="v MT19_13" data-id="MT19_13">Beberapa orang membawa kanak-kanak supaya diberkati oleh Isa dengan meletakkan tangan-Nya ke atas mereka serta mendoakan mereka. Tetapi para pengikut Isa memarahi orang yang membawa kanak-kanak itu.</span>
</div>
<div class="p">
<span class="v-num v-14">14&nbsp;</span><span class="v MT19_14" data-id="MT19_14">Isa berkata kepada para pengikut-Nya, ‘Biarlah kanak-kanak itu datang kepada-Ku, jangan larang mereka, kerana orang seperti inilah yang masuk ke dalam kerajaan syurga.’</span>
<span class="v-num v-15">15&nbsp;</span><span class="v MT19_15" data-id="MT19_15">Isa meletakkan tangan-Nya ke atas kanak-kanak itu dan memberkati mereka. Kemudian Dia beredar dari situ.</span>
</div>
<div class="s1">Orang muda yang kaya</div>
<div class="p">
<span class="v-num v-16">16&nbsp;</span><span class="v MT19_16" data-id="MT19_16">Pada suatu hari seorang pemuda datang berjumpa Isa lalu bertanya, ‘Tuan Guru, apakah perbuatan baik yang harus aku lakukan untuk mendapat kehidupan kekal?’</span>
</div>
<div class="p">
<span class="v-num v-17">17&nbsp;</span><span class="v MT19_17" data-id="MT19_17">Isa menjawab, ‘Mengapa kamu bertanya kepada-Ku apa yang baik? Hanya ada Satu yang baik. Sekiranya kamu ingin masuk ke dalam hidup, patuhilah hukum-Nya.’</span>
</div>
<div class="p">
<span class="v-num v-18">18&nbsp;</span><span class="v MT19_18" data-id="MT19_18">Pemuda itu bertanya, ‘Hukum yang mana?’</span>
</div>
<div class="p">
<span class="v MT19_18" data-id="MT19_18">Isa menjawab, ‘ “Jangan membunuh; jangan berzina; jangan mencuri; jangan berikan kesaksian palsu;</span>
<span class="v-num v-19">19&nbsp;</span><span class="v MT19_19" data-id="MT19_19">hormati ibu bapamu; kasihi sesama manusia sebagaimana kamu mengasihi diri sendiri.” ’</span>
</div>
<div class="p">
<span class="v-num v-20">20&nbsp;</span><span class="v MT19_20" data-id="MT19_20">‘Semua hukum ini telah kupatuhi,’ kata pemuda itu. ‘Adakah lagi yang harus kulakukan?’</span>
</div>
<div class="p">
<span class="v-num v-21">21&nbsp;</span><span class="v MT19_21" data-id="MT19_21">Isa menjawab, ‘Jika kamu ingin menjadi sempurna, jualkanlah segala harta bendamu dan sedekahkan wang itu kepada orang miskin. Kamu akan mendapat harta di syurga. Setelah itu, ikutlah Aku.’</span>
</div>
<div class="p">
<span class="v-num v-22">22&nbsp;</span><span class="v MT19_22" data-id="MT19_22">Apabila mendengar jawapan Isa, pemuda itu beredar dari situ dengan dukacita, kerana dia seorang yang kaya-raya.</span>
</div>
<div class="p">
<span class="v-num v-23">23&nbsp;</span><span class="v MT19_23" data-id="MT19_23">Isa pun berkata kepada para pengikut-Nya, ‘Sesungguhnya, sukar sekali bagi orang kaya memasuki kerajaan syurga.</span>
<span class="v-num v-24">24&nbsp;</span><span class="v MT19_24" data-id="MT19_24">Aku berkata kepadamu, lebih mudah bagi seekor unta memasuki lubang jarum daripada seorang kaya memasuki kerajaan Allah.’</span>
</div>
<div class="p">
<span class="v-num v-25">25&nbsp;</span><span class="v MT19_25" data-id="MT19_25">Para pengikut Isa hairan mendengar kata-kata itu lalu bertanya, ‘Kalau begitu, siapakah yang dapat diselamatkan?’</span>
</div>
<div class="p">
<span class="v-num v-26">26&nbsp;</span><span class="v MT19_26" data-id="MT19_26">Sambil memandang mereka Isa menjawab, ‘Hal itu mustahil bagi manusia, tetapi bagi Allah tidak ada satu pun yang mustahil.’</span>
</div>
<div class="s1">Upah mengikut Isa</div>
<div class="p">
<span class="v-num v-27">27&nbsp;</span><span class="v MT19_27" data-id="MT19_27">Petrus berkata, ‘Kami telah meninggalkan segala-galanya dan mengikut-Mu. Apakah yang akan kami terima?’</span>
</div>
<div class="p">
<span class="v-num v-28">28&nbsp;</span><span class="v MT19_28" data-id="MT19_28">Isa berkata kepada mereka, ‘Sesungguhnya Aku berkata kepadamu, ketika Putera Insan duduk di atas takhta-Nya yang mulia dalam kerajaan Allah, kamu pengikut-Ku juga akan bertakhta menghakimi dua belas suku Israel.</span>
<span class="v-num v-29">29&nbsp;</span><span class="v MT19_29" data-id="MT19_29">Setiap orang yang telah meninggalkan rumah, atau saudara lelaki, saudara perempuan, ibu bapa, anak-anak, atau ladang kerana Aku, akan menerima seratus kali ganda apa yang ditinggalkannya dan akan memperoleh hidup kekal.</span>
<span class="v-num v-30">30&nbsp;</span><span class="v MT19_30" data-id="MT19_30">Tetapi ramai orang yang sekarang terdahulu akan menjadi terakhir, dan yang sekarang terakhir akan menjadi yang terdahulu.</span>
</div>

</div>
<div class="footer"><div class="nav">
<a class="prev" href="MT18.html">&lt;</a>
<a class="home" href="index.html">=</a>
<a class="next" href="MT20.html">&gt;</a>
</div></div>
</body>
</html>