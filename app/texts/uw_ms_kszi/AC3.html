<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 3 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 3</a><a class="prev" href="AC2.html">&lt;</a>
<a class="home" href="index.html">=</a>
<a class="next" href="AC4.html">&gt;</a>
</div></div>
<div class="section chapter AC AC3 uw_ms_kszi ms" dir="ltr" lang="ms" data-id="AC3" data-nextid="AC4" data-previd="AC2">
<div class="c">3</div>
<div class="s1">Orang lumpuh disembuhkan</div>
<div class="m">
<span class="v-num v-1">1&nbsp;</span><span class="v AC3_1" data-id="AC3_1">Petrus dan Yahya naik ke rumah ibadat bersama-sama pada waktu sembahyang, iaitu pukul tiga petang.</span>
<span class="v-num v-2">2&nbsp;</span><span class="v AC3_2" data-id="AC3_2">Ada seorang lumpuh sejak dari rahim ibunya. Setiap hari dia diangkat orang dan diletakkan di pintu rumah ibadat itu yang dinamakan Pintu Indah, untuk meminta sedekah daripada orang yang masuk ke rumah ibadat itu.</span>
<span class="v-num v-3">3&nbsp;</span><span class="v AC3_3" data-id="AC3_3">Apabila dia melihat Petrus dan Yahya sedang hendak masuk ke rumah ibadat itu, dia pun meminta sedekah.</span>
<span class="v-num v-4">4&nbsp;</span><span class="v AC3_4" data-id="AC3_4">Petrus merenungnya, bersama Yahya, lalu berkata, ‘Pandanglah kami.’</span>
<span class="v-num v-5">5&nbsp;</span><span class="v AC3_5" data-id="AC3_5">Orang itu pun menatap mereka, dengan harapan mendapat sesuatu daripada mereka.</span>
</div>
<div class="p">
<span class="v-num v-6">6&nbsp;</span><span class="v AC3_6" data-id="AC3_6">Kemudian Petrus berkata, ‘Emas perak tiada padaku, tetapi apa yang ada padaku kuberikan kepadamu: Dalam nama Isa al-Masih, orang Nasaret, bangkit dan berjalanlah.’</span>
<span class="v-num v-7">7&nbsp;</span><span class="v AC3_7" data-id="AC3_7">Petrus memegang tangan kanannya dan menolongnya berdiri, lalu serta-merta tulang kaki dan buku lalinya mendapat kekuatan.</span>
<span class="v-num v-8">8&nbsp;</span><span class="v AC3_8" data-id="AC3_8">Orang itu melompat bangun, berdiri lalu berjalan. Kemudian dia masuk ke rumah ibadat itu mengikut Petrus dan Yahya sambil berjalan, melompat dan memuji Allah.</span>
<span class="v-num v-9">9&nbsp;</span><span class="v AC3_9" data-id="AC3_9">Semua orang melihatnya berjalan sambil memuji Allah.</span>
<span class="v-num v-10">10&nbsp;</span><span class="v AC3_10" data-id="AC3_10">Ketika itu mereka pun mengetahui dia itu orang yang duduk meminta sedekah di Pintu Indah rumah ibadat itu. Mereka pun dipenuhi rasa hairan dan ajaib akan apa yang telah berlaku kepadanya.</span>
</div>
<div class="s1">Petrus berkhutbah di rumah ibadat</div>
<div class="p">
<span class="v-num v-11">11&nbsp;</span><span class="v AC3_11" data-id="AC3_11">Sementara orang lumpuh yang telah disembuhkan itu berpegang kepada Petrus dan Yahya, semua orang yang tersangat hairan itu berlari mengerumuni mereka di serambi yang dinamakan Serambi Sulaiman.</span>
<span class="v-num v-12">12&nbsp;</span><span class="v AC3_12" data-id="AC3_12">Apabila Petrus melihat keadaan ini, dia terus berkata kepada orang yang berhimpun itu, ‘Saudara-saudara orang Israel, mengapa kamu takjub melihat kejadian ini? Mengapa pula kamu merenung kami, seolah-olah dengan kuasa atau kewarakan kami sendiri kami telah membolehkan orang ini berjalan?</span>
<span class="v-num v-13">13&nbsp;</span><span class="v AC3_13" data-id="AC3_13">Tuhan Ibrahim, Ishak dan Yakub, Tuhan nenek moyang kita, telah memuliakan Hamba-Nya Isa yang telah kamu serahkan dan sangkal di hadapan Pilatus walaupun dia membuat keputusan hendak melepaskan-Nya.</span>
<span class="v-num v-14">14&nbsp;</span><span class="v AC3_14" data-id="AC3_14">Kamu menyangkal Yang Suci dan Benar itu, serta meminta seorang pembunuh diserahkan kepadamu,</span>
<span class="v-num v-15">15&nbsp;</span><span class="v AC3_15" data-id="AC3_15">lalu kamu membunuh sumber hayat itu; Allah membangkitkan-Nya daripada kematian, dan kami ini menjadi saksinya.</span>
<span class="v-num v-16">16&nbsp;</span><span class="v AC3_16" data-id="AC3_16">Iman pada nama Isa telah menguatkan orang ini, yang kamu lihat dan kenali. Ya, iman yang datang daripada-Nya telah memberi orang ini kesihatan yang sempurna di hadapan kamu sekalian.</span>
</div>
<div class="p">
<span class="v-num v-17">17&nbsp;</span><span class="v AC3_17" data-id="AC3_17">‘Namun, saudara-saudara, aku tahu bahawa kamu berbuat demikian dalam kejahilan, begitu juga para pemimpinmu.</span>
<span class="v-num v-18">18&nbsp;</span><span class="v AC3_18" data-id="AC3_18">Tetapi dengan cara demikianlah segala yang dinyatakan Allah melalui lidah nabi-nabi-Nya, bahawa al-Masih akan menderita, telah ditunaikan-Nya.</span>
<span class="v-num v-19">19&nbsp;</span><span class="v AC3_19" data-id="AC3_19">Oleh itu bertaubatlah dan berpalinglah kepada Allah, supaya dosa-dosamu dihapuskan, dan supaya masa yang memberikan kesegaran datang kelak daripada Tuhan.</span>
<span class="v-num v-20">20&nbsp;</span><span class="v AC3_20" data-id="AC3_20">Dan juga supaya Dia menghantar Isa al-Masih yang telah ditentukan-Nya menjadi al-Masih bagimu.</span>
<span class="v-num v-21">21&nbsp;</span><span class="v AC3_21" data-id="AC3_21">Al-Masih mesti tetap di syurga hingga sampai masa Allah memulihkan segala-galanya, seperti yang difirmankan-Nya dahulu kala melalui lidah nabi-nabi-Nya yang suci.</span>
<span class="v-num v-22">22&nbsp;</span><span class="v AC3_22" data-id="AC3_22">Musa sesungguhnya telah berkata kepada nenek moyang kita, “Allah Tuhanmu akan membangkitkan untukmu seorang Nabi sepertiku dari kalangan saudara-saudaramu. Dengarlah segala kata-Nya kepadamu dalam semua hal.</span>
<span class="v-num v-23">23&nbsp;</span><span class="v AC3_23" data-id="AC3_23">Setiap jiwa yang tidak mendengar kata Nabi itu akan dibinasakan sama sekali dari kalangan kaumnya.”</span>
</div>
<div class="p">
<span class="v-num v-24">24&nbsp;</span><span class="v AC3_24" data-id="AC3_24">‘Ya, semua nabi, dari Samuel dan selepasnya, semua yang telah bersuara, juga telah bernubuat tentang zaman ini.</span>
<span class="v-num v-25">25&nbsp;</span><span class="v AC3_25" data-id="AC3_25">Kamu adalah anak cucu nabi-nabi itu, dan waris perjanjian yang dibuat Allah dengan nenek moyang kita melalui firman-Nya kepada Ibrahim, “Melalui benihmu semua kaum di dunia akan diberkati.”</span>
<span class="v-num v-26">26&nbsp;</span><span class="v AC3_26" data-id="AC3_26">Pertama sekali kepada kamu, Allah telah membangkitkan Hamba-Nya Isa dan menghantar-Nya untuk memberkatimu dengan memalingkan kamu sekalian daripada kejahatanmu.’</span>
</div>

</div>
<div class="footer"><div class="nav">
<a class="prev" href="AC2.html">&lt;</a>
<a class="home" href="index.html">=</a>
<a class="next" href="AC4.html">&gt;</a>
</div></div>
</body>
</html>