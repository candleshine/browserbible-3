<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>1 Korintus 9 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="C1.html">Kitab Suci Zabur Injil</a><a class="location" href="C1.html">1 Korintus 9</a><a class="prev" href="C18.html">&lt;</a>
<a class="home" href="index.html">=</a>
<a class="next" href="C110.html">&gt;</a>
</div></div>
<div class="section chapter C1 C19 uw_ms_kszi ms" dir="ltr" lang="ms" data-id="C19" data-nextid="C110" data-previd="C18">
<div class="c">9</div>
<div class="s1">Hak dan kewajipan rasul
</div>
<div class="p">
<span class="v-num v-1">1&nbsp;</span><span class="v C19_1" data-id="C19_1">Bukankah aku seorang yang ‘merdeka’? Bukankah aku seorang rasul? Tidakkah aku pernah melihat Isa, Junjungan kita? Bukankah kamu hasil kerjaku untuk Tuhan?
</span>
<span class="v-num v-2">2&nbsp;</span><span class="v C19_2" data-id="C19_2">Mungkin orang lain enggan mengakuiku sebagai rasul, tetapi kamu pasti mengakuiku! Hidupmu bersatu dengan Tuhan membuktikan kerasulanku.
</span>
</div>
<div class="p">
<span class="v-num v-3">3&nbsp;</span><span class="v C19_3" data-id="C19_3">Apabila orang mengecamku, kujawab demikian.
</span>
<span class="v-num v-4">4&nbsp;</span><span class="v C19_4" data-id="C19_4">Tidak berhakkah kami menerima makanan dan minuman untuk kerja kami?
</span>
<span class="v-num v-5">5&nbsp;</span><span class="v C19_5" data-id="C19_5">Tidakkah kami berhak membawa isteri yang beriman, sebagaimana yang dilakukan oleh saudara-saudara Junjungan dan oleh rasul-rasul lain termasuk Kefas?
</span>
<span class="v-num v-6">6&nbsp;</span><span class="v C19_6" data-id="C19_6">Wajarkah aku dan Barnabas sahaja mencari nafkah sendiri?
</span>
</div>
<div class="p">
<span class="v-num v-7">7&nbsp;</span><span class="v C19_7" data-id="C19_7">Tiada askar yang menyara diri sendiri dalam angkatan perang. Tiada peladang yang tidak makan buah anggur dari ladang sendiri. Tiada gembala yang tidak minum susu dari domba sendiri.
</span>
<span class="v-num v-8">8&nbsp;</span><span class="v C19_8" data-id="C19_8">Adakah aku mengatakan semua ini hanya dari segi pandangan manusia? Tidakkah hukum Taurat juga menyuarakan perkara ini?
</span>
<span class="v-num v-9">9&nbsp;</span><span class="v C19_9" data-id="C19_9">Telah tersurat dalam Taurat Musa, ‘Jangan berangus mulut lembu yang sedang mengirik bijirin.’ Tentulah Allah tidak menumpukan perhatian kepada lembu sahaja.
</span>
<span class="v-num v-10">10&nbsp;</span><span class="v C19_10" data-id="C19_10">Bukankah kita yang dimaksudkan oleh Allah dalam firman itu? Tentu sekali. Orang yang membajak dan menuai memang wajar bekerja dengan harapan menerima sebahagian daripada tuaian.
</span>
<span class="v-num v-11">11&nbsp;</span><span class="v C19_11" data-id="C19_11">Kami telah menyemai benih rohani dalam hidupmu. Memang patutlah kami menuai sedikit hasil daripadamu.
</span>
<span class="v-num v-12">12&nbsp;</span><span class="v C19_12" data-id="C19_12">Jika orang lain berhak mengharapkannya daripadamu, bukankah kami lebih berhak lagi?
</span>
</div>
<div class="p">
<span class="v C19_12" data-id="C19_12">Namun, kami tidak menggunakan hak itu. Kami lebih suka menanggung segala-galanya supaya tidak tergendala penyebaran Injil tentang al-Masih.
</span>
<span class="v-num v-13">13&nbsp;</span><span class="v C19_13" data-id="C19_13">Kamu tentu tahu bahawa orang yang bekerja dalam rumah ibadat menerima makanan dari rumah ibadat. Orang yang bertugas mempersembahkan korban di atas mazbah menerima sebahagian daripada korban itu.
</span>
<span class="v-num v-14">14&nbsp;</span><span class="v C19_14" data-id="C19_14">Begitu jugalah Tuhan telah menetapkan, bahawa orang yang menyampaikan Injil harus menerima nafkah daripada kerja itu.
</span>
</div>
<div class="p">
<span class="v-num v-15">15&nbsp;</span><span class="v C19_15" data-id="C19_15">Tetapi aku belum menggunakan satu pun hak itu. Aku menulis demikian bukanlah untuk menuntut hak-hak itu bagi diriku. Biarlah aku mati daripada kehilangan apa yang kumegahkan.
</span>
<span class="v-num v-16">16&nbsp;</span><span class="v C19_16" data-id="C19_16">Namun, aku tidak berhak untuk bermegah dengan mengkhabarkan Injil kerana kerja ini telah menjadi kewajipanku. Malanglah aku jika tidak menjalankannya.
</span>
<span class="v-num v-17">17&nbsp;</span><span class="v C19_17" data-id="C19_17">Andainya aku melakukannya mengikut kehendakku sendiri, patutlah aku mengharapkan upah. Tetapi aku melakukannya sebagai kewajipan, kerana Allah telah memberiku tugas itu.
</span>
<span class="v-num v-18">18&nbsp;</span><span class="v C19_18" data-id="C19_18">Jadi, apakah upahku? Upahku ialah mendapat hak istimewa untuk mengkhabarkan Injil tanpa meminta bayaran atau menuntut hakku sebagai penyebarnya.
</span>
</div>
<div class="p">
<span class="v-num v-19">19&nbsp;</span><span class="v C19_19" data-id="C19_19">Aku orang merdeka, bukan hamba sesiapa. Tetapi aku memperhambakan diri kepada semua orang supaya aku dapat menawan hati ramai orang.
</span>
<span class="v-num v-20">20&nbsp;</span><span class="v C19_20" data-id="C19_20">Bagi orang Yahudi, aku berlaku seperti orang Yahudi supaya aku dapat menawan hati orang Yahudi. Bagi orang yang terikat kepada Taurat, aku berlaku seperti orang yang terikat kepada Taurat, padahal aku tidak terikat kepada Taurat. Aku berbuat demikian supaya aku dapat menawan hati mereka.
</span>
<span class="v-num v-21">21&nbsp;</span><span class="v C19_21" data-id="C19_21">Bagi orang yang tidak terikat kepada Taurat, aku berlaku seperti orang yang tidak terikat kepada Taurat. Aku berbuat demikian supaya aku dapat menawan hati mereka. Ini tidaklah bermakna aku tidak taat akan hukum Allah. Sebenarnya aku dikuasai oleh hukum al-Masih.
</span>
<span class="v-num v-22">22&nbsp;</span><span class="v C19_22" data-id="C19_22">Bagi mereka yang lemah, aku berlaku lemah untuk menawan hati mereka. Aku menjadi segala-galanya kepada semua orang supaya dengan sedaya upaya aku dapat menyelamatkan seramai mungkin.
</span>
<span class="v-num v-23">23&nbsp;</span><span class="v C19_23" data-id="C19_23">Aku melakukan semua ini untuk Injil, semoga aku juga mendapat berkatnya.
</span>
</div>
<div class="p">
<span class="v-num v-24">24&nbsp;</span><span class="v C19_24" data-id="C19_24">Sebagaimana kamu tahu, dalam lumba lari, semua peserta mengambil bahagian tetapi hanya seorang yang mendapat hadiah. Oleh yang demikian, berlarilah, hingga menerima hadiah.
</span>
<span class="v-num v-25">25&nbsp;</span><span class="v C19_25" data-id="C19_25">Setiap ahli sukan yang bertanding dalam sukan berlatih dengan gigih, kerana ingin mendapat mahkota, walaupun mahkota itu tidak kekal. Tetapi kita menjalani latihan yang ketat untuk mendapat mahkota yang kekal.
</span>
<span class="v-num v-26">26&nbsp;</span><span class="v C19_26" data-id="C19_26">Oleh itu aku terus-menerus lari ke garis penamat. Juga seperti ahli tinju, aku tidak mahu mensia-siakan tumbukanku.
</span>
<span class="v-num v-27">27&nbsp;</span><span class="v C19_27" data-id="C19_27">Aku bersungguh-sungguh melatih diri, untuk menguasai diri, supaya aku tidak ditolak setelah mengkhabarkan Injil kepada orang lain.
</span>
</div>

</div>
<div class="footer"><div class="nav">
<a class="prev" href="C18.html">&lt;</a>
<a class="home" href="index.html">=</a>
<a class="next" href="C110.html">&gt;</a>
</div></div>
</body>
</html>