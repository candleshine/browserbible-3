<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 28 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 28</a><a class="prev" href="AC27.html">&lt;</a>
<a class="home" href="index.html">=</a>
<a class="next" href="RM1.html">&gt;</a>
</div></div>
<div class="section chapter AC AC28 uw_ms_kszi ms" dir="ltr" lang="ms" data-id="AC28" data-nextid="RM1" data-previd="AC27">
<div class="c">28</div>
<div class="s1">Paulus di Pulau Malta </div>
<div class="m">
<span class="v-num v-1">1&nbsp;</span><span class="v AC28_1" data-id="AC28_1">Setelah selesai segalanya, barulah kami mendapat tahu bahawa pulau itu bernama Malta. </span>
<span class="v-num v-2">2&nbsp;</span><span class="v AC28_2" data-id="AC28_2">Penduduk pulau itu bersikap ramah mesra kepada kami. Mereka menyalakan api dan menyambut kami sekalian masuk berlindung daripada hujan dan kesejukan. </span>
<span class="v-num v-3">3&nbsp;</span><span class="v AC28_3" data-id="AC28_3">Paulus memungut ranting dan apabila dia meletakkannya di atas api, seekor ular keluar melarikan diri dari kepanasan lalu memagut tangan Paulus. </span>
<span class="v-num v-4">4&nbsp;</span><span class="v AC28_4" data-id="AC28_4">Apabila penduduk pulau itu melihat ular tersebut pada tangan Paulus, mereka berkata sama sendiri, ‘Tentu dia ini seorang pembunuh; sungguhpun dia selamat daripada bahaya laut, tetapi Dewi Keadilan tidak membiarkan dia hidup.’ </span>
<span class="v-num v-5">5&nbsp;</span><span class="v AC28_5" data-id="AC28_5">Paulus mengebaskan ular itu ke dalam api tanpa mengalami sebarang kecederaan. </span>
<span class="v-num v-6">6&nbsp;</span><span class="v AC28_6" data-id="AC28_6">Semuanya menantikan kalau-kalau dia naik bengkak atau rebah mati; tetapi lama mereka menanti-nanti, tidak juga mereka melihat apa-apa bencana menimpanya. Sangkaan mereka pun berubah, mengatakan Paulus itu seorang dewa.</span>
</div>
<div class="p">
<span class="v-num v-7">7&nbsp;</span><span class="v AC28_7" data-id="AC28_7">Di daerah itu ada tanah yang dipunyai oleh Publius, pemerintah pulau itu. Dia menyambut kami dan melayani kami selama tiga hari dengan budi bahasa yang baik. </span>
<span class="v-num v-8">8&nbsp;</span><span class="v AC28_8" data-id="AC28_8">Ketika itu bapa Publius terlantar mengidap demam dan mengalami cirit-birit. Paulus masuk menghampirinya lalu berdoa sambil meletakkan tangan ke atasnya dan menyembuhkannya. </span>
<span class="v-num v-9">9&nbsp;</span><span class="v AC28_9" data-id="AC28_9">Selepas itu, beberapa orang yang mengidap penyakit di pulau itu datang berjumpa Paulus, lalu dia menyembuhkan mereka. </span>
<span class="v-num v-10">10&nbsp;</span><span class="v AC28_10" data-id="AC28_10">Mereka menunjukkan penghargaan yang tinggi kepada kami; dan apabila kami hendak belayar, mereka membawa pelbagai barang yang berguna ke dalam kapal sebagai bekalan untuk kami.</span>
</div>
<div class="s1">Paulus tiba di Rom</div>
<div class="p">
<span class="v-num v-11">11&nbsp;</span><span class="v AC28_11" data-id="AC28_11">Tiga bulan kemudian, kami belayar dalam sebuah kapal bernama Dioskuri yang telah datang dari Iskandaria dan tinggal di pulau itu sepanjang musim dingin. </span>
<span class="v-num v-12">12&nbsp;</span><span class="v AC28_12" data-id="AC28_12">Kami singgah di Sirakusa lalu tinggal di sana tiga hari, </span>
<span class="v-num v-13">13&nbsp;</span><span class="v AC28_13" data-id="AC28_13">kemudian belayar ke kota Regium. Esoknya angin mula bertiup dari selatan dan lusanya kami sampai ke Putioli. </span>
<span class="v-num v-14">14&nbsp;</span><span class="v AC28_14" data-id="AC28_14">Di sana kami bertemu saudara-saudara seiman lalu menerima ajakan tinggal bersama mereka selama tujuh hari. Kemudian sampailah kami ke Rom. </span>
<span class="v-num v-15">15&nbsp;</span><span class="v AC28_15" data-id="AC28_15">Para pengikut Isa di Rom mendengar khabar tentang kami lalu datang dari sana sampai ke Pasar Apius dan Kedai Tiga untuk bertemu dengan kami. Apabila Paulus melihat mereka, dia mengucapkan syukur kepada Allah dan menjadi tabah. </span>
<span class="v-num v-16">16&nbsp;</span><span class="v AC28_16" data-id="AC28_16">Di Rom Paulus dibenarkan tinggal seorang diri, hanya dijaga oleh seorang askar.</span>
</div>
<div class="s1">Khutbah Paulus di Rom</div>
<div class="p">
<span class="v-num v-17">17&nbsp;</span><span class="v AC28_17" data-id="AC28_17">Tiga hari kemudian, Paulus meminta para pemimpin masyarakat Yahudi datang berjumpa dengannya. Dia berkata kepada mereka, ‘Saudara-saudara, sungguhpun aku tidak melakukan sebarang kesalahan terhadap bangsa kita atau melanggar adat nenek moyang kita, namun aku ditahan di Baitulmaqdis lalu diserahkan ke tangan orang Rom. </span>
<span class="v-num v-18">18&nbsp;</span><span class="v AC28_18" data-id="AC28_18">Mereka memeriksa perkaraku dan hendak membebaskanku kerana mereka mendapati aku tidak melakukan satu kesalahan pun yang patut dihukum mati. </span>
<span class="v-num v-19">19&nbsp;</span><span class="v AC28_19" data-id="AC28_19">Apabila orang Yahudi menentang keputusan itu, terpaksalah aku meminta hendak mengadu kepada Kaisar; tetapi bukanlah kerana hendak mengajukan apa-apa dakwaan terhadap bangsa kita. </span>
<span class="v-num v-20">20&nbsp;</span><span class="v AC28_20" data-id="AC28_20">Itulah sebabnya aku meminta saudara-saudara bertemu dan bercakap dengan aku. Aku dibelenggu begini kerana Dia yang diharapkan oleh orang Israel.’</span>
</div>
<div class="p">
<span class="v-num v-21">21&nbsp;</span><span class="v AC28_21" data-id="AC28_21">Mereka berkata kepada Paulus, ‘Kami belum mendapat surat dari Yudea tentang saudara. Tiada seorang pun yang datang ke sini menyebutkan apa-apa kesalahan saudara. </span>
<span class="v-num v-22">22&nbsp;</span><span class="v AC28_22" data-id="AC28_22">Tetapi kami ingin mendengar pendapat saudara, kerana kami tahu orang di serata tempat mencela ajaran yang saudara anuti.’</span>
</div>
<div class="p">
<span class="v-num v-23">23&nbsp;</span><span class="v AC28_23" data-id="AC28_23">Mereka menetapkan hari untuk bertemu lagi dengan Paulus. Pada hari itu lebih ramai lagi yang datang ke tempat dia menumpang itu. Dia menerangkan segala-galanya, bersaksi tentang kerajaan Allah dan berusaha meyakinkan mereka tentang Isa dengan menunjukkan bukti dalam Taurat Musa dan tulisan para nabi, dari pagi hingga ke malam. </span>
<span class="v-num v-24">24&nbsp;</span><span class="v AC28_24" data-id="AC28_24">Ada yang percaya akan katanya itu dan ada yang tidak. </span>
<span class="v-num v-25">25&nbsp;</span><span class="v AC28_25" data-id="AC28_25">Mereka pergi dari situ dengan pendapat yang bercanggah sesama sendiri, setelah Paulus berkata, ‘Benarlah apa yang dikatakan oleh Roh Suci melalui Nabi Yasyaya kepada nenek moyang kita,</span>
</div>
<div class="b">&nbsp;</div>
<div class="q1">
<span class="v-num v-26">26&nbsp;</span><span class="v AC28_26" data-id="AC28_26">‘ “Pergilah kepada bangsa ini dan katakan:</span>
</div>
<div class="q2">
<span class="v AC28_26" data-id="AC28_26">‘Kamu akan mendengar </span>
</div>
<div class="q2">
<span class="v AC28_26" data-id="AC28_26">tetapi tidak mengerti;</span>
</div>
<div class="q2">
<span class="v AC28_26" data-id="AC28_26">Kamu terus melihat </span>
</div>
<div class="q2">
<span class="v AC28_26" data-id="AC28_26">tetapi tidak mengetahui.’</span>
</div>
<div class="q1">
<span class="v-num v-27">27&nbsp;</span><span class="v AC28_27" data-id="AC28_27">Kerana hati umat ini telah buntu,</span>
</div>
<div class="q2">
<span class="v AC28_27" data-id="AC28_27">mereka pekakkan telinga,</span>
</div>
<div class="q2">
<span class="v AC28_27" data-id="AC28_27">dan pejamkan mata.</span>
</div>
<div class="q1">
<span class="v AC28_27" data-id="AC28_27">Kalau tidak demikian, mereka tentu melihat</span>
</div>
<div class="q2">
<span class="v AC28_27" data-id="AC28_27">dengan mata,</span>
</div>
<div class="q2">
<span class="v AC28_27" data-id="AC28_27">mendengar dengan telinga,</span>
</div>
<div class="q2">
<span class="v AC28_27" data-id="AC28_27">dan mengerti dengan hati,</span>
</div>
<div class="q2">
<span class="v AC28_27" data-id="AC28_27">lalu berpaling kepada-Ku</span>
</div>
<div class="q2">
<span class="v AC28_27" data-id="AC28_27">dan Aku menyembuhkan mereka. ” ’</span>
</div>
<div class="b">&nbsp;</div>
<div class="p">
<span class="v-num v-28">28&nbsp;</span><span class="v AC28_28" data-id="AC28_28">Paulus berkata, ‘Saudara-saudara, ketahuilah: perkhabaran tentang penyelamatan yang dikurniakan Allah sekarang telah disampaikan kepada orang bangsa asing. Merekalah yang akan menerimanya.’ </span>
<span class="v-num v-29">29&nbsp;</span><span class="v AC28_29" data-id="AC28_29">Setelah Paulus berkata demikian, orang Yahudi meninggalkan tempat itu sambil bertengkar hebat sesama mereka.</span>
</div>
<div class="p">
<span class="v-num v-30">30&nbsp;</span><span class="v AC28_30" data-id="AC28_30">Paulus tinggal selama dua tahun di rumah yang disewanya sendiri. Dia menyambut semua yang mengunjunginya </span>
<span class="v-num v-31">31&nbsp;</span><span class="v AC28_31" data-id="AC28_31">dan menyampaikan ajaran tentang kerajaan Allah serta Junjungan Isa al-Masih dengan berani dan bebas, tiada siapa yang menghalangnya.</span>
</div>

</div>
<div class="footer"><div class="nav">
<a class="prev" href="AC27.html">&lt;</a>
<a class="home" href="index.html">=</a>
<a class="next" href="RM1.html">&gt;</a>
</div></div>
</body>
</html>