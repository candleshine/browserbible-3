<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>1 Peter 4 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="P1.html">Kitab Suci Zabur Injil</a><a class="location" href="P1.html">1 Peter 4</a><a class="prev" href="P13.html">&lt;</a>
<a class="home" href="index.html">=</a>
<a class="next" href="P15.html">&gt;</a>
</div></div>
<div class="section chapter P1 P14 uw_ms_kszi ms" dir="ltr" lang="ms" data-id="P14" data-nextid="P15" data-previd="P13">
<div class="c">4</div>
<div class="s1">Hidup demi Allah</div>
<div class="p">
<span class="v-num v-1">1&nbsp;</span><span class="v P14_1" data-id="P14_1">Oleh sebab al-Masih telah menderita secara jasmani untuk kita, teguhkanlah dirimu untuk menghadapi penderitaan demikian. Dia yang telah menderita secara jasmani itu telah mengatasi dosa.</span>
<span class="v-num v-2">2&nbsp;</span><span class="v P14_2" data-id="P14_2">Dia tidak meneruskan hidupnya secara jasmani untuk memuaskan nafsu insani tetapi untuk melakukan kehendak Allah.</span>
<span class="v-num v-3">3&nbsp;</span><span class="v P14_3" data-id="P14_3">Sudah cukuplah waktu hidup silam yang kita habiskan dengan melakukan kehendak orang yang tidak mengenal Allah – hidup cabul, memuaskan nafsu, mabuk-mabuk bersuka ria, minum arak di majlis, dan melakukan kerja terkutuk menyembah berhala.</span>
<span class="v-num v-4">4&nbsp;</span><span class="v P14_4" data-id="P14_4">Dalam hal ini, mereka hairan kerana kamu tidak lagi menyertai mereka dalam kancah maksiat itu, lalu mereka mencela kamu.</span>
<span class="v-num v-5">5&nbsp;</span><span class="v P14_5" data-id="P14_5">Mereka kelak harus mempertanggungjawabkan perbuatan mereka kepada Allah yang sedia menghakimi orang hidup dan orang mati.</span>
<span class="v-num v-6">6&nbsp;</span><span class="v P14_6" data-id="P14_6">Itulah sebabnya Injil juga disampaikan kepada orang yang telah mati, supaya mereka yang dihakimi sebagai manusia secara jasmani, dapat hidup secara rohani menurut kehendak Allah.</span>
</div>
<div class="p">
<span class="v-num v-7">7&nbsp;</span><span class="v P14_7" data-id="P14_7">Sudah hampir waktunya bagi segala-galanya berakhir. Oleh itu berdoalah dengan bersungguh-sungguh dan berjaga-jaga.</span>
<span class="v-num v-8">8&nbsp;</span><span class="v P14_8" data-id="P14_8">Paling utama, kasihilah satu sama lain kerana kasih akan menutup banyak dosa.</span>
<span class="v-num v-9">9&nbsp;</span><span class="v P14_9" data-id="P14_9">Raikan satu sama lain tanpa bersungut.</span>
<span class="v-num v-10">10&nbsp;</span><span class="v P14_10" data-id="P14_10">Setiap orang antaramu telah menerima pelbagai kurnia daripada Allah. Sebagai pengurus yang baik bagi kurnia Allah, gunakanlah kurnia itu untuk kebaikan semua.</span>
<span class="v-num v-11">11&nbsp;</span><span class="v P14_11" data-id="P14_11">Jika sesiapa menyampaikan perkhabaran, sampaikanlah berita daripada Allah. Jika sesiapa memberi pertolongan, berilah dengan keupayaan yang dibekalkan oleh Allah. Dengan demikian, dalam semua hal Allah akan dimuliakan melalui Isa al-Masih yang memiliki kemuliaan dan kekuasaan selama-lamanya. Amin.</span>
</div>
<div class="s1">Menderita kerana menjadi pengikut al-Masih</div>
<div class="p">
<span class="v-num v-12">12&nbsp;</span><span class="v P14_12" data-id="P14_12">Saudara-saudara yang kukasihi, janganlah hairan bahawa kamu diuji dengan penderitaan yang berat, jangan anggap perkara itu luar biasa.</span>
<span class="v-num v-13">13&nbsp;</span><span class="v P14_13" data-id="P14_13">Sebaliknya, bergembiralah bahawa kamu turut mengalami penderitaan al-Masih. Dengan demikian, apabila kemuliaan-Nya ternyata, kamu juga dapat berasa sukacita yang tidak terhingga.</span>
<span class="v-num v-14">14&nbsp;</span><span class="v P14_14" data-id="P14_14">Sekiranya kamu dicela kerana menjadi pengikut dan mengambil nama al-Masih, diberkatilah kamu kerana Roh yang mulia iaitu Roh Allah ada bersamamu.</span>
<span class="v-num v-15">15&nbsp;</span><span class="v P14_15" data-id="P14_15">Namun, janganlah seorang pun di antara kamu menderita kerana kesalahan membunuh, mencuri, berbuat jahat atau mencampuri hal orang.</span>
<span class="v-num v-16">16&nbsp;</span><span class="v P14_16" data-id="P14_16">Tetapi jika sesiapa menderita sebagai seorang Masihi, janganlah berasa malu, malah muliakanlah Allah kerananya.</span>
<span class="v-num v-17">17&nbsp;</span><span class="v P14_17" data-id="P14_17">Sudah tiba masanya penghakiman dimulai, dan pertama-tama dihakimi adalah umat Allah sendiri. Jika penghakiman itu dimulai dengan kita, bagaimanakah kesudahannya orang yang tidak mentaati Injil daripada Allah?</span>
<span class="v-num v-18">18&nbsp;</span><span class="v P14_18" data-id="P14_18">Dan,</span>
</div>
<div class="b">&nbsp;</div>
<div class="q1">
<span class="v P14_18" data-id="P14_18">‘Jika orang benar pun sukar diselamatkan,</span>
</div>
<div class="q2">
<span class="v P14_18" data-id="P14_18">apa jadinya orang yang ingkar dan</span>
</div>
<div class="q3">
<span class="v P14_18" data-id="P14_18">yang berdosa?’</span>
</div>
<div class="b">&nbsp;</div>
<div class="m">
<span class="v-num v-19">19&nbsp;</span><span class="v P14_19" data-id="P14_19">Oleh itu, mereka yang menderita menurut kehendak Allah hendaklah berbuat baik sambil berserah kepada Allah, Pencipta yang setia.</span>
</div>

</div>
<div class="footer"><div class="nav">
<a class="prev" href="P13.html">&lt;</a>
<a class="home" href="index.html">=</a>
<a class="next" href="P15.html">&gt;</a>
</div></div>
</body>
</html>