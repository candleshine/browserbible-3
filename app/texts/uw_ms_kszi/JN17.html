<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 17 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 17</a><a class="prev" href="JN16.html">&lt;</a>
<a class="home" href="index.html">=</a>
<a class="next" href="JN18.html">&gt;</a>
</div></div>
<div class="section chapter JN JN17 uw_ms_kszi ms" dir="ltr" lang="ms" data-id="JN17" data-nextid="JN18" data-previd="JN16">
<div class="c">17</div>
<div class="s1">Doa Isa untuk pengikut-Nya</div>
<div class="p">
<span class="v-num v-1">1&nbsp;</span><span class="v JN17_1" data-id="JN17_1">Setelah itu, Isa menengadah ke langit lalu berkata,</span>
</div>
<div class="p">
<span class="v JN17_1" data-id="JN17_1">‘Bapa, sudah sampailah saatnya. Muliakanlah Putera-Mu, supaya Putera-Mu dapat memuliakan Bapa. </span>
<span class="v-num v-2">2&nbsp;</span><span class="v JN17_2" data-id="JN17_2">Engkau telah memberi Putera-Mu kekuasaan ke atas umat manusia, supaya Dia pun memberikan hidup kekal kepada setiap orang yang telah Kauserahkan kepada-Nya. </span>
<span class="v-num v-3">3&nbsp;</span><span class="v JN17_3" data-id="JN17_3">Inilah hidup kekal, iaitu mereka mengenal-Mu sebagai satu-satunya Tuhan Yang Benar, dan mengenal Isa al-Masih yang Kauutus. </span>
<span class="v-num v-4">4&nbsp;</span><span class="v JN17_4" data-id="JN17_4">Aku telah memuliakan-Mu di bumi ini dengan menyempurnakan kerja yang Kauamanahkan kepada-Ku. </span>
<span class="v-num v-5">5&nbsp;</span><span class="v JN17_5" data-id="JN17_5">Bapa, muliakanlah Aku sekarang dengan kemuliaan yang Kumiliki bersamamu sebelum dunia ini diwujudkan.</span>
</div>
<div class="p">
<span class="v-num v-6">6&nbsp;</span><span class="v JN17_6" data-id="JN17_6">‘Aku telah menyatakan nama-Mu kepada semua orang di dunia ini yang telah Kauserahkan kepada-Ku. Mereka semua milik-Mu. Engkau telah mengamanahkan mereka kepada-Ku. Kini mereka taat akan firman-Mu. </span>
<span class="v-num v-7">7&nbsp;</span><span class="v JN17_7" data-id="JN17_7">Sekarang mereka tahu bahawa segala yang Kauberikan kepada-Ku itu sebenarnya berasal daripada-Mu. </span>
<span class="v-num v-8">8&nbsp;</span><span class="v JN17_8" data-id="JN17_8">Firman yang Kauberikan kepada-Ku telah Kusampaikan kepada mereka dan mereka menerimanya. Mereka benar-benar tahu bahawa Aku sesungguhnya berasal daripada-Mu, dan percaya bahawa Engkau telah mengutus-Ku. </span>
<span class="v-num v-9">9&nbsp;</span><span class="v JN17_9" data-id="JN17_9">Aku berdoa untuk mereka. Aku tidak berdoa untuk dunia. Aku berdoa untuk orang yang telah Kauserahkan kepada-Ku, kerana mereka milik-Mu. </span>
<span class="v-num v-10">10&nbsp;</span><span class="v JN17_10" data-id="JN17_10">Semua milik-Ku, milik-Mu juga. Semua milik-Mu, milik-Ku juga. Aku dimuliakan melalui mereka. </span>
<span class="v-num v-11">11&nbsp;</span><span class="v JN17_11" data-id="JN17_11">Aku tidak lagi tinggal di dunia, sedangkan mereka masih di dunia. Aku datang kepada-Mu. Bapa Yang Maha Suci, peliharalah mereka dengan nama-Mu, nama yang telah Kauberikan kepada-Ku, supaya mereka menjadi satu sebagaimana Engkau dan Aku adalah satu. </span>
<span class="v-num v-12">12&nbsp;</span><span class="v JN17_12" data-id="JN17_12">Sepanjang waktu Aku bersama mereka, Aku memelihara mereka dengan nama-Mu, nama yang Kauberikan kepada-Ku. Aku melindungi mereka dan tiada seorang pun binasa, kecuali anak kebinasaan itu supaya berlaku apa yang tersurat di dalam Kitab Suci.</span>
</div>
<div class="p">
<span class="v-num v-13">13&nbsp;</span><span class="v JN17_13" data-id="JN17_13">‘Sekarang Aku akan datang kepada-Mu. Semua ini Kukatakan ketika Aku masih di dunia, supaya kebahagiaan-Ku dapat dialami mereka sepenuhnya. </span>
<span class="v-num v-14">14&nbsp;</span><span class="v JN17_14" data-id="JN17_14">Setelah Kusampaikan firman-Mu kepada mereka, dunia membenci mereka kerana mereka bukan dari dunia ini, seperti Aku juga bukan daripada dunia ini. </span>
<span class="v-num v-15">15&nbsp;</span><span class="v JN17_15" data-id="JN17_15">Aku tidak memohon-Mu untuk mengeluarkan mereka dari dunia ini. Aku memohon semoga Engkau melindungi mereka daripada Si Durjana. </span>
<span class="v-num v-16">16&nbsp;</span><span class="v JN17_16" data-id="JN17_16">Sebagaimana Aku bukan dari dunia ini, begitu jugalah mereka. </span>
<span class="v-num v-17">17&nbsp;</span><span class="v JN17_17" data-id="JN17_17">Sucikanlah mereka dengan kebenaran-Mu; firman-Mu adalah kebenaran. </span>
<span class="v-num v-18">18&nbsp;</span><span class="v JN17_18" data-id="JN17_18">Aku mengutus mereka ke dunia sebagaimana Engkau mengutus-Ku ke dunia. </span>
<span class="v-num v-19">19&nbsp;</span><span class="v JN17_19" data-id="JN17_19">Demi kebaikan mereka Aku menyucikan diri-Ku supaya mereka juga disucikan dalam kebenaran.</span>
</div>
<div class="p">
<span class="v-num v-20">20&nbsp;</span><span class="v JN17_20" data-id="JN17_20">‘Aku bukan berdoa untuk mereka saja tetapi juga untuk semua orang yang percaya kepada-Ku melalui kata-kata mereka. </span>
<span class="v-num v-21">21&nbsp;</span><span class="v JN17_21" data-id="JN17_21">Bapa, Aku berdoa supaya mereka semua menjadi satu sebagaimana Engkau di dalam-Ku dan Aku di dalam-Mu dan supaya mereka juga ada di dalam Kita. Dengan demikian dunia dapat percaya bahawa Engkaulah yang telah mengutus-Ku. </span>
<span class="v-num v-22">22&nbsp;</span><span class="v JN17_22" data-id="JN17_22">Aku memberi mereka kemuliaan yang Kauberikan kepada-Ku, supaya mereka menjadi satu sebagaimana Kita adalah satu. </span>
<span class="v-num v-23">23&nbsp;</span><span class="v JN17_23" data-id="JN17_23">Aku di dalam mereka dan Engkau di dalam-Ku, supaya mereka bersatu sepenuhnya. Dengan demikian dunia akan tahu bahawa Engkau sebenarnya telah mengutus-Ku, dan Engkau mengasihi mereka sebagaimana Engkau mengasihi-Ku.</span>
</div>
<div class="p">
<span class="v-num v-24">24&nbsp;</span><span class="v JN17_24" data-id="JN17_24">‘Bapa, Aku menghendaki mereka yang Kauserahkan kepada-Ku ada bersama-Ku di mana Aku berada, supaya mereka dapat melihat kemuliaan yang Kauberikan kepada-Ku, kerana Engkau mengasihi-Ku ketika dunia ini belum diwujudkan lagi.</span>
</div>
<div class="p">
<span class="v-num v-25">25&nbsp;</span><span class="v JN17_25" data-id="JN17_25">‘Bapa Yang Maha Benar! Dunia tidak mengenal-Mu, namun Aku mengenal-Mu, dan kesemua mereka ini tahu bahawa Engkaulah yang telah mengutus-Ku. </span>
<span class="v-num v-26">26&nbsp;</span><span class="v JN17_26" data-id="JN17_26">Aku telah menyatakan nama-Mu kepada mereka. Aku akan terus berbuat demikian, supaya kasih-Mu kepada-Ku bertapak kukuh di hati mereka dan supaya Aku di dalam mereka.’ </span>
</div>

</div>
<div class="footer"><div class="nav">
<a class="prev" href="JN16.html">&lt;</a>
<a class="home" href="index.html">=</a>
<a class="next" href="JN18.html">&gt;</a>
</div></div>
</body>
</html>