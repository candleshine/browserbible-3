<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 5 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 5</a><a class="prev" href="AC4.html">&lt;</a>
<a class="home" href="index.html">=</a>
<a class="next" href="AC6.html">&gt;</a>
</div></div>
<div class="section chapter AC AC5 uw_ms_kszi ms" dir="ltr" lang="ms" data-id="AC5" data-nextid="AC6" data-previd="AC4">
<div class="c">5</div>
<div class="s1">Ananias dan Safira </div>
<div class="m">
<span class="v-num v-1">1&nbsp;</span><span class="v AC5_1" data-id="AC5_1">Seorang yang bernama Ananias, serta isterinya Safira, telah menjual sebidang tanah milik mereka. </span>
<span class="v-num v-2">2&nbsp;</span><span class="v AC5_2" data-id="AC5_2">Dia menyimpan sebahagian wang jualan itu dengan pengetahuan isterinya dan membawa sebahagian lagi untuk diletakkan di kaki para rasul. </span>
</div>
<div class="p">
<span class="v-num v-3">3&nbsp;</span><span class="v AC5_3" data-id="AC5_3">Petrus berkata, ‘Ananias, mengapakah Iblis memenuhi hatimu sehingga kau berdusta kepada Roh Suci dengan menyimpan sebahagian wang jualan tanah itu untuk dirimu? </span>
<span class="v-num v-4">4&nbsp;</span><span class="v AC5_4" data-id="AC5_4">Ketika tanah itu masih ada, bukankah tanah itu milikmu? Setelah dijual, bukankah wangnya dalam kawalanmu juga? Mengapakah kamu membentuk niat ini dalam hatimu? Kamu bukan berdusta kepada manusia tetapi kepada Allah.’</span>
</div>
<div class="p">
<span class="v-num v-5">5&nbsp;</span><span class="v AC5_5" data-id="AC5_5">Apabila Ananias mendengar kata-kata itu, dia pun rebah lalu meninggal dunia. Oleh yang demikian semua orang yang mendengar hal itu amat ketakutan. </span>
<span class="v-num v-6">6&nbsp;</span><span class="v AC5_6" data-id="AC5_6">Orang muda-muda bangun lalu mengkafankannya, mengangkatnya keluar dan menguburkannya.</span>
</div>
<div class="p">
<span class="v-num v-7">7&nbsp;</span><span class="v AC5_7" data-id="AC5_7">Kira-kira tiga jam kemudian, isterinya masuk tanpa mengetahui apa yang telah terjadi. </span>
<span class="v-num v-8">8&nbsp;</span><span class="v AC5_8" data-id="AC5_8">Petrus berkata kepadanya, ‘Katakanlah kepadaku, adakah kamu menjual tanah itu dengan harga sekian?’ Perempuan itu menjawab, ‘Ya, dengan harga sekian.’</span>
</div>
<div class="p">
<span class="v-num v-9">9&nbsp;</span><span class="v AC5_9" data-id="AC5_9">Petrus berkata kepadanya, ‘Bagaimana pula kamu berdua telah bermuafakat untuk mencubai Roh Tuhan? Lihatlah, kaki orang yang telah menguburkan suamimu ada di muka pintu, dan mereka akan mengangkatmu pula keluar.’</span>
</div>
<div class="p">
<span class="v-num v-10">10&nbsp;</span><span class="v AC5_10" data-id="AC5_10">Perempuan itu serta-merta rebah di kakinya lalu meninggal dunia. Orang muda-muda itu masuk dan mendapati perempuan itu sudah mati lalu mengangkatnya keluar dan menguburkannya di sisi suaminya. </span>
<span class="v-num v-11">11&nbsp;</span><span class="v AC5_11" data-id="AC5_11">Oleh yang demikian, seluruh masyarakat yang beriman amat ketakutan, begitu juga semua yang mendengar hal itu.</span>
</div>
<div class="s1">Tanda-tanda ajaib dan mukjizat</div>
<div class="p">
<span class="v-num v-12">12&nbsp;</span><span class="v AC5_12" data-id="AC5_12">Melalui rasul-rasul itu banyak alamat ajaib dan mukjizat dilakukan di kalangan masyarakat itu. Semuanya berhimpun dengan sehati di Serambi Sulaiman. </span>
<span class="v-num v-13">13&nbsp;</span><span class="v AC5_13" data-id="AC5_13">Walaupun orang lain tidak berani menyertai mereka, namun orang ramai sangat menghormati mereka. </span>
<span class="v-num v-14">14&nbsp;</span><span class="v AC5_14" data-id="AC5_14">Semakin lama semakinlah bertambah bilangan orang yang mempercayai Tuhan, baik lelaki mahupun perempuan. </span>
<span class="v-num v-15">15&nbsp;</span><span class="v AC5_15" data-id="AC5_15">Orang membawa orang sakit keluar ke tengah jalan, membaringkan mereka di atas katil dan kaus, dengan harapan sekurang-kurangnya bayang-bayang Petrus akan menyentuh sesetengahnya apabila dia lalu kelak. </span>
<span class="v-num v-16">16&nbsp;</span><span class="v AC5_16" data-id="AC5_16">Ramai pula orang dari kota-kota sekeliling Baitulmaqdis datang berhimpun, membawa orang yang sakit dan yang dirasuk roh-roh durjana, lalu semuanya disembuhkan.</span>
</div>
<div class="s1">Para rasul dianiaya</div>
<div class="p">
<span class="v-num v-17">17&nbsp;</span><span class="v AC5_17" data-id="AC5_17">Imam besar dan semua yang bersamanya (iaitu dari mazhab orang Saduki) amat iri hati </span>
<span class="v-num v-18">18&nbsp;</span><span class="v AC5_18" data-id="AC5_18">lalu menangkap rasul-rasul itu dan memasukkan mereka ke penjara umum. </span>
<span class="v-num v-19">19&nbsp;</span><span class="v AC5_19" data-id="AC5_19">Tetapi pada malam itu malaikat Tuhan membuka pintu penjara lalu membawa rasul-rasul itu keluar sambil berkata, </span>
<span class="v-num v-20">20&nbsp;</span><span class="v AC5_20" data-id="AC5_20">‘Pergilah berdiri di rumah ibadat dan nyatakan segalanya tentang hidup baru ini kepada orang ramai.’</span>
</div>
<div class="p">
<span class="v-num v-21">21&nbsp;</span><span class="v AC5_21" data-id="AC5_21">Setelah mendengar kata-kata itu, ketika fajar menyingsing, mereka pergi ke rumah ibadat dan mula mengajar. </span>
</div>
<div class="p">
<span class="v AC5_21" data-id="AC5_21">Kemudian tibalah imam besar dan pengikut-pengikutnya. Mereka memanggil para tua-tua bani Israel berkumpul untuk mengadakan mesyuarat Majlis Agama, lalu memerintahkan rasul-rasul itu dibawa dari penjara untuk dihadapkan kepada mereka. </span>
<span class="v-num v-22">22&nbsp;</span><span class="v AC5_22" data-id="AC5_22">Apabila pegawai-pegawai itu sampai di penjara dan mendapati rasul-rasul itu tidak ada di situ, mereka pun pulang melaporkan hal itu, </span>
<span class="v-num v-23">23&nbsp;</span><span class="v AC5_23" data-id="AC5_23">‘Kami dapati pintu penjara tetap berkunci dan pengawal-pengawal berjaga di situ, tetapi apabila kami membuka pintu, kami dapati tiada seorang pun di dalam penjara itu.’ </span>
<span class="v-num v-24">24&nbsp;</span><span class="v AC5_24" data-id="AC5_24">Apabila ketua rumah ibadat dan ketua-ketua imam mendengar laporan itu, mereka kebingungan tentang apa yang mungkin terjadi kelak.</span>
</div>
<div class="p">
<span class="v-num v-25">25&nbsp;</span><span class="v AC5_25" data-id="AC5_25">Kemudian seorang lelaki masuk dan berkata kepada mereka, ‘Orang yang tuan-tuan penjarakan itu sedang mengajar orang ramai di dalam rumah ibadat!’ </span>
<span class="v-num v-26">26&nbsp;</span><span class="v AC5_26" data-id="AC5_26">Dengan demikian, ketua rumah ibadat pergi diiringi pegawai-pegawai lalu membawa rasul-rasul itu beredar dari situ tanpa menggunakan kekerasan, kerana takut direjam oleh orang ramai.</span>
</div>
<div class="p">
<span class="v-num v-27">27&nbsp;</span><span class="v AC5_27" data-id="AC5_27">Mereka membawa para rasul ke hadapan Majlis Agama. Imam besar berkata, </span>
<span class="v-num v-28">28&nbsp;</span><span class="v AC5_28" data-id="AC5_28">‘Bukankah kami telah melarang keras kamu mengajar atas nama itu? Tetapi lihatlah, kamu telah menyebarkan ajaran itu ke serata Baitulmaqdis dan berniat mempertanggungjawabkan kami atas kematian-Nya!’</span>
</div>
<div class="p">
<span class="v-num v-29">29&nbsp;</span><span class="v AC5_29" data-id="AC5_29">Petrus dan rasul yang lain menjawab, ‘Kami harus taat akan Allah, bukan manusia! </span>
<span class="v-num v-30">30&nbsp;</span><span class="v AC5_30" data-id="AC5_30">Allah Tuhan yang disembah oleh nenek moyang kita telah membangkitkan Isa yang telah kamu bunuh dengan menyalib-Nya. </span>
<span class="v-num v-31">31&nbsp;</span><span class="v AC5_31" data-id="AC5_31">Allah mengangkat Isa kepada kedudukan mulia di sebelah kanan-Nya, sebagai Anak Raja dan Penyelamat, supaya umat Israel dapat bertaubat dan dosa-dosa mereka diampuni. </span>
<span class="v-num v-32">32&nbsp;</span><span class="v AC5_32" data-id="AC5_32">Kami menjadi saksi dalam semua hal ini, begitu juga Roh Suci yang dikurniai Allah kepada semua yang taat akan perintah-Nya.’</span>
</div>
<div class="p">
<span class="v-num v-33">33&nbsp;</span><span class="v AC5_33" data-id="AC5_33">Apabila anggota-anggota Majlis Agama mendengar kata-kata itu, mereka sangat marah sehingga berura-ura hendak membunuh para rasul. </span>
<span class="v-num v-34">34&nbsp;</span><span class="v AC5_34" data-id="AC5_34">Akan tetapi di kalangan anggota Majlis Agama itu ada seorang Farisi bernama Gamaliel, seorang guru Taurat yang sangat disegani. Dia bangkit lalu mengarahkan orang membawa para rasul keluar sejurus. </span>
<span class="v-num v-35">35&nbsp;</span><span class="v AC5_35" data-id="AC5_35">Kemudian dia berkata kepada Majlis Agama, ‘Saudara-saudara orang Israel! Timbangkan halus-halus apa yang hendak saudara semua lakukan terhadap orang itu. </span>
<span class="v-num v-36">36&nbsp;</span><span class="v AC5_36" data-id="AC5_36">Suatu masa dulu, Teudas telah bangkit dan mengaku dirinya pemimpin besar. Kira-kira empat ratus orang menjadi pengikutnya. Tetapi dia dibunuh, lalu semua pengikutnya kucar-kacir dan pergerakannya hilang begitu saja. </span>
<span class="v-num v-37">37&nbsp;</span><span class="v AC5_37" data-id="AC5_37">Selepas itu muncul pula Yudas, orang Galilea, pada masa pembancian. Dia mempengaruhi ramai orang untuk memberontak, namun dia juga dibunuh, lantas semua pengikutnya kucar-kacir. </span>
<span class="v-num v-38">38&nbsp;</span><span class="v AC5_38" data-id="AC5_38">Dengan demikian, dalam hal ini, aku cadangkan jangan ambil apa-apa tindakan terhadap orang itu. Bebaskan mereka. Kalau rancangan atau usaha ini daripada manusia, segalanya akan hilang begitu saja. </span>
<span class="v-num v-39">39&nbsp;</span><span class="v AC5_39" data-id="AC5_39">Sebaliknya, kalau segalanya itu datang daripada Allah, saudara-saudara tidak mungkin menumpaskannya, malah mungkin akan ternyata bahawa saudara-saudara melawan Allah.’ </span>
</div>
<div class="p">
<span class="v-num v-40">40&nbsp;</span><span class="v AC5_40" data-id="AC5_40">Majlis Agama menerima nasihat Gamaliel. Para rasul dipanggil, dipukul, dilarang lagi bercakap dengan nama Isa, lalu dibebaskan.</span>
</div>
<div class="p">
<span class="v-num v-41">41&nbsp;</span><span class="v AC5_41" data-id="AC5_41">Ketika beredar pergi dari Majlis Agama, para rasul bersukacita kerana dianggap layak menanggung aib atas nama Isa. </span>
<span class="v-num v-42">42&nbsp;</span><span class="v AC5_42" data-id="AC5_42">Setiap hari, di rumah ibadat dan di setiap rumah orang, mereka terus-menerus mengajarkan dan menyebarkan bahawa Isa itulah al-Masih, Penyelamat yang diutus Allah.</span>
</div>

</div>
<div class="footer"><div class="nav">
<a class="prev" href="AC4.html">&lt;</a>
<a class="home" href="index.html">=</a>
<a class="next" href="AC6.html">&gt;</a>
</div></div>
</body>
</html>