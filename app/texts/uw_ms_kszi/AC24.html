<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 24 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 24</a><a class="prev" href="AC23.html">&lt;</a>
<a class="home" href="index.html">=</a>
<a class="next" href="AC25.html">&gt;</a>
</div></div>
<div class="section chapter AC AC24 uw_ms_kszi ms" dir="ltr" lang="ms" data-id="AC24" data-nextid="AC25" data-previd="AC23">
<div class="c">24</div>
<div class="s1">Paulus di hadapan Feliks </div>
<div class="m">
<span class="v-num v-1">1&nbsp;</span><span class="v AC24_1" data-id="AC24_1">Selepas lima hari, Ananias imam besar datang ke Kaisarea dengan beberapa orang pemimpin masyarakat Yahudi dan seorang peguam bernama Tertulus. Mereka menuduh Paulus di hadapan pemerintah itu. </span>
<span class="v-num v-2">2&nbsp;</span><span class="v AC24_2" data-id="AC24_2">Setelah Paulus dipanggil hadir, Tertulus memulakan dakwaannya: ‘Feliks yang mulia, dengan limpah kurnia dan kebijaksanaanmu, kami hidup sejahtera dan menikmati perubahan yang baik di negeri ini. </span>
<span class="v-num v-3">3&nbsp;</span><span class="v AC24_3" data-id="AC24_3">Kami amat berterima kasih atas segala yang telah kamu lakukan. </span>
<span class="v-num v-4">4&nbsp;</span><span class="v AC24_4" data-id="AC24_4">Kerana tidak ingin mengambil terlalu banyak masamu, aku memohon kamu mendengar dakwaanku yang ringkas ini. </span>
</div>
<div class="p">
<span class="v-num v-5">5&nbsp;</span><span class="v AC24_5" data-id="AC24_5">‘Kami telah mendapati orang ini pengacau dan menimbulkan huru-hara di kalangan orang Yahudi di serata dunia. Dialah pemimpin mazhab ajaran orang Nasaret itu. </span>
<span class="v-num v-6">6&nbsp;</span><span class="v AC24_6" data-id="AC24_6">Malah dia cuba menajiskan rumah ibadat tetapi kami menangkapnya dan hendak mengadilinya menurut hukum kami. </span>
<span class="v-num v-7">7&nbsp;</span><span class="v AC24_7" data-id="AC24_7">Akan tetapi ketua pasukan tentera Lisias datang lalu merampasnya daripada kami. </span>
<span class="v-num v-8">8&nbsp;</span><span class="v AC24_8" data-id="AC24_8">Dia mengarahkan kami, pendakwa-pendakwa orang ini, supaya menghadapmu. Jika kamu menyoal orang ini, kamu akan mendapati bahawa segala tuduhan kami ini benar.’</span>
</div>
<div class="p">
<span class="v-num v-9">9&nbsp;</span><span class="v AC24_9" data-id="AC24_9">Orang Yahudi turut serta menuduh Paulus, dan mengatakan bahawa segala yang dikatakan itu benar.</span>
</div>
<div class="p">
<span class="v-num v-10">10&nbsp;</span><span class="v AC24_10" data-id="AC24_10">Setelah menerima isyarat daripada pemerintah itu menyuruhnya bercakap, Paulus menjawab dakwaan itu demikian: ‘Aku tahu kamu telah lama menjadi hakim di negeri ini. Oleh itu aku dengan senang hati mengadukan hal kepadamu. </span>
<span class="v-num v-11">11&nbsp;</span><span class="v AC24_11" data-id="AC24_11">Hanya dua belas hari yang lalu aku telah pergi ke Baitulmaqdis untuk beribadat. </span>
<span class="v-num v-12">12&nbsp;</span><span class="v AC24_12" data-id="AC24_12">Aku tidak didapati berbincang dengan sesiapa atau menghimpunkan orang ramai itu untuk menimbulkan huru-hara, baik di rumah ibadat, saumaah, atau di mana-mana di kota itu. </span>
<span class="v-num v-13">13&nbsp;</span><span class="v AC24_13" data-id="AC24_13">Para pendakwa juga tidak dapat membuktikan kepadamu segala tuduhan mereka terhadapku. </span>
<span class="v-num v-14">14&nbsp;</span><span class="v AC24_14" data-id="AC24_14">Aku mengaku di hadapanmu bahawa aku menyembah Allah, Tuhan nenek moyangku, menurut Jalan Tuhan yang dianggap salah oleh mereka. Aku juga percaya dan berpegang kepada hukum Taurat, dan segala yang tersurat di dalam kitab nabi-nabi. </span>
<span class="v-num v-15">15&nbsp;</span><span class="v AC24_15" data-id="AC24_15">Seperti mereka juga, aku berharap kepada Allah bahawa semua orang akan dibangkitkan daripada kematian kelak, sama ada orang benar ataupun orang jahat. </span>
<span class="v-num v-16">16&nbsp;</span><span class="v AC24_16" data-id="AC24_16">Oleh itu aku sentiasa berusaha supaya hatiku bersih daripada kesalahan kepada Allah dan kepada manusia.</span>
</div>
<div class="p">
<span class="v-num v-17">17&nbsp;</span><span class="v AC24_17" data-id="AC24_17">‘Selepas beberapa tahun di tempat-tempat lain, aku ke Baitulmaqdis membawa derma untuk bangsaku, dan mempersembahkan korban. </span>
<span class="v-num v-18">18&nbsp;</span><span class="v AC24_18" data-id="AC24_18">Mereka mendapati aku di dalam rumah ibadat setelah aku menyucikan diri; aku tidak membawa kumpulan yang besar dan tidak mencetuskan huru-hara. </span>
<span class="v-num v-19">19&nbsp;</span><span class="v AC24_19" data-id="AC24_19">Ketika itu ada beberapa orang Yahudi dari Asia. Merekalah yang patut menghadap kamu di sini untuk mendakwa, kalaulah ada sesuatu yang patut didakwa tentang aku. </span>
<span class="v-num v-20">20&nbsp;</span><span class="v AC24_20" data-id="AC24_20">Ataupun biarlah orang ini menyatakan apa kesalahan yang didapatinya pada diriku ketika aku berdiri di hadapan majlis mereka itu. </span>
<span class="v-num v-21">21&nbsp;</span><span class="v AC24_21" data-id="AC24_21">Pada waktu itu aku hanya melafazkan kata-kata yang sama, iaitu, “Tentang kebangkitan daripada kematianlah aku didakwa di hadapanmu pada hari ini.” ’</span>
</div>
<div class="p">
<span class="v-num v-22">22&nbsp;</span><span class="v AC24_22" data-id="AC24_22">Feliks menangguhkan perbicaraan walaupun dia memahami selok-belok agama berkenaan. Dia berkata, ‘Apabila Lisias, ketua pasukan tentera itu, datang nanti, aku akan menyelesaikan perkara ini.’ </span>
<span class="v-num v-23">23&nbsp;</span><span class="v AC24_23" data-id="AC24_23">Dia mengarahkan ketua tentera menahan Paulus tetapi secara longgar, dan membenarkan sahabat-sahabatnya membawa apa-apa untuknya.</span>
</div>
<div class="p">
<span class="v-num v-24">24&nbsp;</span><span class="v AC24_24" data-id="AC24_24">Beberapa hari kemudian, Feliks datang bersama isterinya Drusila, seorang Yahudi. Dia menyuruh orang memanggil Paulus lalu mendengar penerangannya tentang iman terhadap Isa al-Masih. </span>
<span class="v-num v-25">25&nbsp;</span><span class="v AC24_25" data-id="AC24_25">Apabila Paulus bercakap tentang kebenaran, tentang penguasaan diri, dan tentang hukuman yang akan datang pada hari kemudian, Feliks ketakutan lalu berkata, ‘Pergilah sekarang. Apabila ada kesempatan nanti, aku akan memanggilmu lagi.’ </span>
<span class="v-num v-26">26&nbsp;</span><span class="v AC24_26" data-id="AC24_26">Dalam pada itu dia berharap Paulus akan memberikan wang kepadanya. Oleh itu dia kerapkali menyuruh orang memanggil Paulus lalu bercakap dengannya.</span>
</div>
<div class="p">
<span class="v-num v-27">27&nbsp;</span><span class="v AC24_27" data-id="AC24_27">Dua tahun kemudian, Feliks digantikan oleh Perkius Festus. Feliks membiarkan Paulus terpenjara kerana hendak mengambil hati orang Yahudi.</span>
</div>

</div>
<div class="footer"><div class="nav">
<a class="prev" href="AC23.html">&lt;</a>
<a class="home" href="index.html">=</a>
<a class="next" href="AC25.html">&gt;</a>
</div></div>
</body>
</html>