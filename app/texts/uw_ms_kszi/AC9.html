<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 9 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 9</a><a class="prev" href="AC8.html">&lt;</a>
<a class="home" href="index.html">=</a>
<a class="next" href="AC10.html">&gt;</a>
</div></div>
<div class="section chapter AC AC9 uw_ms_kszi ms" dir="ltr" lang="ms" data-id="AC9" data-nextid="AC10" data-previd="AC8">
<div class="c">9</div>
<div class="s1">Saul bertaubat</div>
<div class="m">
<span class="v-num v-1">1&nbsp;</span><span class="v AC9_1" data-id="AC9_1">Saul, yang terus-menerus mengancam hendak membunuh pengikut-pengikut Junjungan Isa, pergi mendapatkan imam besar </span>
<span class="v-num v-2">2&nbsp;</span><span class="v AC9_2" data-id="AC9_2">dan meminta surat untuk ditunjukkan kepada saumaah di Damsyik, supaya sekiranya dia menjumpai sesiapa yang mengikut Jalan Isa, baik lelaki mahupun perempuan, dia boleh memberkas dan membawa mereka ke Baitulmaqdis. </span>
<span class="v-num v-3">3&nbsp;</span><span class="v AC9_3" data-id="AC9_3">Dalam perjalanannya, apabila dia hampir sampai di Damsyik, tiba-tiba cahaya dari langit bersinar sekelilingnya. </span>
<span class="v-num v-4">4&nbsp;</span><span class="v AC9_4" data-id="AC9_4">Dia rebah ke bumi lalu mendengar suara berkata, ‘Saul, Saul, mengapa kauaniaya Aku?’</span>
</div>
<div class="p">
<span class="v-num v-5">5&nbsp;</span><span class="v AC9_5" data-id="AC9_5">Saul bertanya, ‘Siapakah Engkau, Tuan?’ Suara itu menjawab, ‘Akulah Isa yang kauaniaya. </span>
<span class="v-num v-6">6&nbsp;</span><span class="v AC9_6" data-id="AC9_6">Bangkitlah, masuklah ke kota. Di sana engkau akan diberitahu apa yang harus kaubuat.’</span>
</div>
<div class="p">
<span class="v-num v-7">7&nbsp;</span><span class="v AC9_7" data-id="AC9_7">Orang seperjalanan Saul terpegun kerana mendengar suara itu tanpa melihat sesiapapun. </span>
<span class="v-num v-8">8&nbsp;</span><span class="v AC9_8" data-id="AC9_8">Saul bangkit sambil membuka mata tetapi tidak dapat melihat suatu apa. Oleh demikian mereka memegang tangannya dan memimpinnya masuk ke Damsyik. </span>
<span class="v-num v-9">9&nbsp;</span><span class="v AC9_9" data-id="AC9_9">Selama tiga hari dia tidak dapat melihat dan tidak makan atau minum.</span>
</div>
<div class="p">
<span class="v-num v-10">10&nbsp;</span><span class="v AC9_10" data-id="AC9_10">Ada seorang pengikut Isa yang bernama Ananias tinggal di Damsyik. Dalam suatu penglihatan dia mendengar Junjungan berkata, ‘Ananias!’ </span>
</div>
<div class="p">
<span class="v AC9_10" data-id="AC9_10">‘Ya, Junjungan,’ sahut Ananias.</span>
</div>
<div class="p">
<span class="v-num v-11">11&nbsp;</span><span class="v AC9_11" data-id="AC9_11">Junjungan berkata kepadanya, ‘Bersiaplah dan pergilah ke rumah Yudas di Jalan Lurus. Tanyakanlah seorang yang bernama Saul dari kota Tarsus. Dia sedang berdoa, </span>
<span class="v-num v-12">12&nbsp;</span><span class="v AC9_12" data-id="AC9_12">dan melihat seorang bernama Ananias meletakkan tangan di atasnya supaya dia dapat melihat semula.’</span>
</div>
<div class="p">
<span class="v-num v-13">13&nbsp;</span><span class="v AC9_13" data-id="AC9_13">Ananias menjawab, ‘Ya Junjunganku, aku telah mendengar ramai orang mengatakan hal orang itu. Dia telah banyak menganiaya umat-Mu yang salih di Baitulmaqdis. </span>
<span class="v-num v-14">14&nbsp;</span><span class="v AC9_14" data-id="AC9_14">Sekarang dia datang ke Damsyik membawa kuasa daripada ketua-ketua imam untuk menangkap semua orang yang menyebut nama-Mu.’</span>
</div>
<div class="p">
<span class="v-num v-15">15&nbsp;</span><span class="v AC9_15" data-id="AC9_15">Namun, Junjungan berkata, ‘Pergilah, kerana Aku telah memilihnya sebagai alat pilihan-Ku untuk mengkhabarkan nama-Ku kepada bangsa-bangsa asing, raja-raja, dan umat Israel. </span>
<span class="v-num v-16">16&nbsp;</span><span class="v AC9_16" data-id="AC9_16">Aku akan menunjukkan kepadanya segala kesengsaraan yang akan ditanggungnya kerana-Ku.’</span>
</div>
<div class="p">
<span class="v-num v-17">17&nbsp;</span><span class="v AC9_17" data-id="AC9_17">Dengan demikian Ananias pun pergi lalu masuk ke rumah itu dan meletakkan tangannya ke atas Saul sambil berkata, ‘Saudaraku Saul, Junjungan telah mengutusku. Isa yang menampakkan diri-Nya kepadamu dalam perjalanan ke sini telah mengutusku supaya engkau dapat melihat semula dan dipenuhi Roh Suci.’ </span>
<span class="v-num v-18">18&nbsp;</span><span class="v AC9_18" data-id="AC9_18">Serta-merta sesuatu seperti sisik gugur daripada mata Saul dan dia dapat melihat semula. Dia pun bangun lalu diimadkan. </span>
<span class="v-num v-19">19&nbsp;</span><span class="v AC9_19" data-id="AC9_19">Kemudian dia makan dan kekuatannya pun pulih. </span>
</div>
<div class="s1">Saul di Damsyik dan Baitulmaqdis</div>
<div class="m">
<span class="v AC9_19" data-id="AC9_19">Saul tinggal beberapa hari di Damsyik bersama para pengikut Isa. </span>
<span class="v-num v-20">20&nbsp;</span><span class="v AC9_20" data-id="AC9_20">Dia terus mengkhabarkan di saumaah-saumaah tentang Isa, bahawa Dia Putera Allah. </span>
<span class="v-num v-21">21&nbsp;</span><span class="v AC9_21" data-id="AC9_21">Semua yang mendengarnya tercengang lalu berkata, ‘Bukankah dia ini yang menganiaya semua yang menyebut nama itu di Baitulmaqdis? Malah dia datang ke mari untuk menangkap semua orang yang demikian di sini dan menyeret mereka ke hadapan ketua-ketua imam.’ </span>
<span class="v-num v-22">22&nbsp;</span><span class="v AC9_22" data-id="AC9_22">Makin sehari makin bertambah kuasa yang diberi Allah kepada Saul. Semua orang Yahudi di Damsyik tercengang apabila dia menyatakan bahawa Isa itu al-Masih.</span>
</div>
<div class="p">
<span class="v-num v-23">23&nbsp;</span><span class="v AC9_23" data-id="AC9_23">Selepas beberapa hari, orang Yahudi berpakat hendak membunuh Saul </span>
<span class="v-num v-24">24&nbsp;</span><span class="v AC9_24" data-id="AC9_24">tetapi dia mendapat tahu tentang pakatan itu. Orang yang hendak membunuhnya itu menunggu di pintu gerbang siang malam; </span>
<span class="v-num v-25">25&nbsp;</span><span class="v AC9_25" data-id="AC9_25">tetapi pengikut-pengikut Saul mengambilnya pada waktu malam dan menurunkannya melalui tingkap ke kaki tembok di dalam sebuah keranjang.</span>
</div>
<div class="p">
<span class="v-num v-26">26&nbsp;</span><span class="v AC9_26" data-id="AC9_26">Apabila Saul sampai di Baitulmaqdis, dia cuba menghubungi para pengikut Isa tetapi mereka takut dan tidak percaya bahawa dia benar-benar pengikut Isa. </span>
<span class="v-num v-27">27&nbsp;</span><span class="v AC9_27" data-id="AC9_27">Barnabas membawa Saul ke hadapan para rasul dan menceritakan bagaimana dia telah melihat Junjungan ketika dalam perjalanan, kata-kata Junjungan kepadanya dan keberanian Saul menyebarkan nama Isa di Damsyik. </span>
<span class="v-num v-28">28&nbsp;</span><span class="v AC9_28" data-id="AC9_28">Selepas itu Saul keluar masuk di Baitulmaqdis bersama para rasul </span>
<span class="v-num v-29">29&nbsp;</span><span class="v AC9_29" data-id="AC9_29">serta menyebarkan nama Junjungan dengan berani. Dia bercakap dan berhujah dengan orang Yahudi peranakan Yunani; mereka pun hendak membunuhnya. </span>
<span class="v-num v-30">30&nbsp;</span><span class="v AC9_30" data-id="AC9_30">Apabila para pengikut Isa yang lain mengetahui hal itu, mereka membawa Saul ke Kaisarea dan menghantarnya ke Tarsus.</span>
</div>
<div class="p">
<span class="v-num v-31">31&nbsp;</span><span class="v AC9_31" data-id="AC9_31">Dengan demikian sejahteralah jemaah di seluruh tanah Yudea, Galilea dan Samaria. Jemaah itu diberi kekuatan dan hidup bertakwa kepada Allah. Dengan pertolongan Roh Suci bilangan mereka semakin besar.</span>
</div>
<div class="s1">Petrus di Lida dan Yope</div>
<div class="p">
<span class="v-num v-32">32&nbsp;</span><span class="v AC9_32" data-id="AC9_32">Ketika Petrus melawat daerah-daerah, dia mengunjungi orang salih yang tinggal di Lida. </span>
<span class="v-num v-33">33&nbsp;</span><span class="v AC9_33" data-id="AC9_33">Di situ dia menemui seorang bernama Eneas yang sudah lapan tahun lumpuh terlantar di tempat tidur. </span>
<span class="v-num v-34">34&nbsp;</span><span class="v AC9_34" data-id="AC9_34">Petrus berkata kepadanya, ‘Eneas, Isa al-Masih menyembuhkanmu. Bangunlah, kemaskan tempat tidurmu.’ Pada saat itu juga Eneas bangun. </span>
<span class="v-num v-35">35&nbsp;</span><span class="v AC9_35" data-id="AC9_35">Semua penduduk Lida dan Saron melihatnya lalu beriman kepada Tuhan.</span>
</div>
<div class="p">
<span class="v-num v-36">36&nbsp;</span><span class="v AC9_36" data-id="AC9_36">Di Yope ada seorang perempuan pengikut Isa bernama Tabita (dalam bahasa Yahudi disebut Dorkas); dia sentiasa membuat kebajikan dan memberi sedekah. </span>
<span class="v-num v-37">37&nbsp;</span><span class="v AC9_37" data-id="AC9_37">Pada masa itu dia jatuh sakit lalu meninggal dunia. Setelah dimandikan, jenazahnya dibaringkan di dalam bilik di tingkat atas. </span>
<span class="v-num v-38">38&nbsp;</span><span class="v AC9_38" data-id="AC9_38">Oleh sebab Lida berdekatan dengan Yope, para pengikut Isa di Yope mendapat tahu Petrus ada di Lida lalu menghantar dua orang berjumpa dengannya dan memintanya datang secepat mungkin.</span>
</div>
<div class="p">
<span class="v-num v-39">39&nbsp;</span><span class="v AC9_39" data-id="AC9_39">Petrus segera pergi bersama mereka. Setibanya di situ, dia dibawa naik ke bilik di tingkat atas itu. Semua balu di situ berdiri di sisinya sambil menangis dan menunjukkan pelbagai pakaian yang telah dijahit oleh Dorkas untuk mereka sewaktu hidupnya.</span>
</div>
<div class="p">
<span class="v-num v-40">40&nbsp;</span><span class="v AC9_40" data-id="AC9_40">Petrus menyuruh semuanya keluar; kemudian dia bertelut dan berdoa. Selepas itu dia berpaling kepada jenazah itu lalu berkata, ‘Hai Tabita, bangunlah.’ Tabita membuka matanya dan apabila dia melihat Petrus, dia pun duduk. </span>
<span class="v-num v-41">41&nbsp;</span><span class="v AC9_41" data-id="AC9_41">Petrus memegang tangannya dan membantunya berdiri. Seterusnya Petrus memanggil semua pengikut Isa termasuk balu-balu itu dan menunjukkan kepada mereka perempuan yang sudah hidup itu. </span>
<span class="v-num v-42">42&nbsp;</span><span class="v AC9_42" data-id="AC9_42">Berita itu tersebar di seluruh Yope dan ramai orang beriman kepada Tuhan. </span>
<span class="v-num v-43">43&nbsp;</span><span class="v AC9_43" data-id="AC9_43">Petrus tinggal beberapa hari di Yope di rumah Simon, seorang penyamak kulit.</span>
</div>

</div>
<div class="footer"><div class="nav">
<a class="prev" href="AC8.html">&lt;</a>
<a class="home" href="index.html">=</a>
<a class="next" href="AC10.html">&gt;</a>
</div></div>
</body>
</html>