<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Korintus 4 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="C2.html">Kitab Suci Zabur Injil</a><a class="location" href="C2.html">2 Korintus 4</a><a class="prev" href="C23.html">&lt;</a>
<a class="home" href="index.html">=</a>
<a class="next" href="C25.html">&gt;</a>
</div></div>
<div class="section chapter C2 C24 uw_ms_kszi ms" dir="ltr" lang="ms" data-id="C24" data-nextid="C25" data-previd="C23">
<div class="c">4</div>
<div class="s1">Harta rohani dalam bejana tanah 
</div>
<div class="p">
<span class="v-num v-1">1&nbsp;</span><span class="v C24_1" data-id="C24_1">Dengan belas kasihan-Nya, Allah telah mengamanahkan pengabdian ini kepada kami. Oleh itu kami tidak tawar hati. </span>
<span class="v-num v-2">2&nbsp;</span><span class="v C24_2" data-id="C24_2">Kami menolak semua perbuatan rahsia yang memalukan. Kami juga tidak melakukan tipu daya atau menyalahertikan firman Allah, tetapi dengan menyatakan kebenaran, kami mengizinkan semua orang menilai kami dalam hati nurani mereka di hadapan Allah. </span>
<span class="v-num v-3">3&nbsp;</span><span class="v C24_3" data-id="C24_3">Namun, sekiranya Injil yang kami sampaikan itu tetap terselubung juga, maka memanglah Injil itu terselubung bagi mereka yang berada di jalan kebinasaan. </span>
<span class="v-num v-4">4&nbsp;</span><span class="v C24_4" data-id="C24_4">Fikiran orang yang tidak beriman itu telah dibutakan oleh tuhan pujaan dunia, maka mereka tidak dapat melihat terang cahaya Injil tentang kemuliaan al-Masih yang merupakan gambaran Allah. </span>
<span class="v-num v-5">5&nbsp;</span><span class="v C24_5" data-id="C24_5">Kami tidak menyebarkan berita tentang diri kami, tetapi tentang Isa al-Masih sebagai Junjungan Yang Esa. Diri kami mengabdi kepadamu kerana Isa. </span>
<span class="v-num v-6">6&nbsp;</span><span class="v C24_6" data-id="C24_6">Allah telah berfirman, ‘Hendaklah cahaya bersinar dari dalam gelap’. Allah juga yang telah membuat cahaya itu bersinar dalam hati kita, sehingga kita dapat mengenal kemuliaan Allah di wajah Isa al-Masih. 
</span>
</div>
<div class="p">
<span class="v-num v-7">7&nbsp;</span><span class="v C24_7" data-id="C24_7">Tetapi kami memiliki harta yang ada dalam bejana tanah liat supaya jelaslah bahawa kuasa yang melebihi segala-galanya berasal daripada Allah, bukan daripada diri sendiri. </span>
<span class="v-num v-8">8&nbsp;</span><span class="v C24_8" data-id="C24_8">Dalam segala hal kami dihimpit, tetapi tidak hancur. Kami bingung, tetapi tidak putus asa. </span>
<span class="v-num v-9">9&nbsp;</span><span class="v C24_9" data-id="C24_9">Kami dianiaya, tetapi tidak ditinggalkan. Kami dijatuhkan, tetapi tidak dimusnahkan. </span>
<span class="v-num v-10">10&nbsp;</span><span class="v C24_10" data-id="C24_10">Ke mana pun kami pergi, kami sentiasa membawa kematian Isa dalam tubuh kami, supaya kehidupan-Nya nyata dalam tubuh kami. </span>
<span class="v-num v-11">11&nbsp;</span><span class="v C24_11" data-id="C24_11">Kami yang masih hidup ini sentiasa diserahkan ke tangan maut demi Isa, supaya kehidupan-Nya nyata dalam tubuh kami yang fana. </span>
<span class="v-num v-12">12&nbsp;</span><span class="v C24_12" data-id="C24_12">Oleh itu, maut bekerja dalam diri kami, sebaliknya hidup bekerja dalam dirimu.
</span>
</div>
<div class="p">
<span class="v-num v-13">13&nbsp;</span><span class="v C24_13" data-id="C24_13">Namun, oleh sebab kami mempunyai roh iman seperti yang tersurat, ‘Aku percaya, maka aku bersuara’, kami pun berkata, ‘Kami percaya, maka kami bersuara.’ </span>
<span class="v-num v-14">14&nbsp;</span><span class="v C24_14" data-id="C24_14">Kami tahu bahawa Dia yang telah membangkitkan Isa, Junjungan kita, akan membangkitkan kami juga bersama Isa, lalu menghadapkan kami bersama kamu kepada-Nya. </span>
<span class="v-num v-15">15&nbsp;</span><span class="v C24_15" data-id="C24_15">Semuanya berlaku untukmu; dengan melimpahnya kasih kurnia kepada orang yang kian ramai, melimpah pulalah ucap syukur bagi kemuliaan Allah.
</span>
</div>
<div class="p">
<span class="v-num v-16">16&nbsp;</span><span class="v C24_16" data-id="C24_16">Dengan demikian, kami tidak tawar hati. Walaupun manusia lahiriah kami kian merosot, namun manusia batiniah kami diperbaharui setiap hari. </span>
<span class="v-num v-17">17&nbsp;</span><span class="v C24_17" data-id="C24_17">Kesusahan yang ringan dan hanya sedetik ini membawa bagi kami kemuliaan yang kekal tanpa bandingan. </span>
<span class="v-num v-18">18&nbsp;</span><span class="v C24_18" data-id="C24_18">Kami tidak mementingkan hal-hal yang kelihatan, tetapi hal-hal yang tidak kelihatan; kerana yang kelihatan itu cuma sedetik, manakala yang tidak kelihatan itu kekal. 

</span>
</div>

</div>
<div class="footer"><div class="nav">
<a class="prev" href="C23.html">&lt;</a>
<a class="home" href="index.html">=</a>
<a class="next" href="C25.html">&gt;</a>
</div></div>
</body>
</html>