<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Philippians 1 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="PP.html">Kitab Suci Zabur Injil</a><a class="location" href="PP.html">Philippians 1</a><a class="prev" href="EP6.html">&lt;</a>
<a class="home" href="index.html">=</a>
<a class="next" href="PP2.html">&gt;</a>
</div></div>
<div class="section chapter PP PP1 uw_ms_kszi ms" dir="ltr" lang="ms" data-id="PP1" data-nextid="PP2" data-previd="EP6">
<div class="mt">Filipi</div>
<div class="c">1</div>
<div class="p">
<span class="v-num v-1">1&nbsp;</span><span class="v PP1_1" data-id="PP1_1">Daripada Paulus dan Timotius, hamba-hamba Isa al-Masih,</span>
</div>
<div class="b">&nbsp;</div>
<div class="p">
<span class="v PP1_1" data-id="PP1_1">Kepada semua orang salih dalam Isa al-Masih di Filipi, serta para pengurus dan penolong jemaah:</span>
</div>
<div class="b">&nbsp;</div>
<div class="m">
<span class="v-num v-2">2&nbsp;</span><span class="v PP1_2" data-id="PP1_2">Kasih kurnia dan sejahtera kepadamu daripada Bapa kita Allah dan daripada Junjungan Isa al-Masih.</span>
</div>
<div class="s1">Ucapan syukur dan doa</div>
<div class="p">
<span class="v-num v-3">3&nbsp;</span><span class="v PP1_3" data-id="PP1_3">Aku bersyukur kepada Tuhan setiap kali aku teringat akan kamu</span>
<span class="v-num v-4">4&nbsp;</span><span class="v PP1_4" data-id="PP1_4">dan aku sentiasa mendoakanmu dengan sukacita dalam setiap permohonanku,</span>
<span class="v-num v-5">5&nbsp;</span><span class="v PP1_5" data-id="PP1_5">kerana persahabatanmu dalam Injil dari mulanya hingga sekarang.</span>
<span class="v-num v-6">6&nbsp;</span><span class="v PP1_6" data-id="PP1_6">Aku yakin bahawa Allah yang telah memulakan suatu pekerjaan yang baik dalam dirimu akan menyudahkannya hingga hari Isa al-Masih.</span>
</div>
<div class="p">
<span class="v-num v-7">7&nbsp;</span><span class="v PP1_7" data-id="PP1_7">Wajarlah aku memikirkan demikian tentang kamu semua kerana kamu sentiasa dalam hatiku. Kamu telah mendapat kasih kurnia Allah bersamaku, baik dalam hal aku dipenjarakan ini mahupun dalam mempertahankan dan meneguhkan Injil.</span>
<span class="v-num v-8">8&nbsp;</span><span class="v PP1_8" data-id="PP1_8">Allah menjadi saksiku bahawa aku amat merindui kamu dengan kasih Isa al-Masih.</span>
</div>
<div class="p">
<span class="v-num v-9">9&nbsp;</span><span class="v PP1_9" data-id="PP1_9">Inilah doaku: Semoga kasihmu bertambah-tambah dengan pengetahuan dan pengertian,</span>
<span class="v-num v-10">10&nbsp;</span><span class="v PP1_10" data-id="PP1_10">supaya kamu dapat mengetahui perkara-perkara yang baik, sentiasa tulus ikhlas dan tidak bersalah hingga hari al-Masih,</span>
<span class="v-num v-11">11&nbsp;</span><span class="v PP1_11" data-id="PP1_11">serta dipenuhi dengan segala yang dibuahi oleh kebenaran yang datang melalui Isa al-Masih, untuk memuji dan memuliakan Allah.</span>
</div>
<div class="s1">Kesaksian Paulus dalam penjara</div>
<div class="p">
<span class="v-num v-12">12&nbsp;</span><span class="v PP1_12" data-id="PP1_12">Aku ingin memberitahumu, saudara-saudaraku, bahawa segala yang telah berlaku kepadaku sebenarnya semakin memajukan penyebaran Injil.</span>
<span class="v-num v-13">13&nbsp;</span><span class="v PP1_13" data-id="PP1_13">Dengan demikian, nyatalah di kalangan seluruh pengawal istana dan orang ramai bahawa aku dipenjarakan kerana al-Masih.</span>
<span class="v-num v-14">14&nbsp;</span><span class="v PP1_14" data-id="PP1_14">Juga, kebanyakan saudara kita dalam Tuhan menjadi yakin kerana aku dipenjarakan, mereka semakin berani menyebarkan firman Allah tanpa ketakutan.</span>
</div>
<div class="p">
<span class="v-num v-15">15&nbsp;</span><span class="v PP1_15" data-id="PP1_15">Ada orang yang mengajarkan firman Allah kerana hasad dengki dan persaingan, manakala ada juga dengan niat baik.</span>
<span class="v-num v-16">16&nbsp;</span><span class="v PP1_16" data-id="PP1_16">Mereka ini melakukannya dengan kasih, kerana tahu bahawa aku telah ditugaskan untuk mempertahankan Injil.</span>
<span class="v-num v-17">17&nbsp;</span><span class="v PP1_17" data-id="PP1_17">Sebaliknya, golongan yang pertama itu mengajar tentang al-Masih untuk kepentingan diri sendiri, bukan dengan ikhlas, kerana mereka menyangka dengan berbuat demikian mereka dapat menyusahkan lagi aku yang terpenjara.</span>
<span class="v-num v-18">18&nbsp;</span><span class="v PP1_18" data-id="PP1_18">Oleh itu, bagaimana pula? Hal itu, bagiku tidak penting. Walau dengan apa cara sekalipun, baik berpura-pura mahupun ikhlas, al-Masih sedang diberitakan. Dan kerana ini aku bersukacita dan akan terus bersukacita.</span>
</div>
<div class="p">
<span class="v-num v-19">19&nbsp;</span><span class="v PP1_19" data-id="PP1_19">Kerana aku tahu bahawa ini akan membawa kepada penyelamatanku melalui doamu dan pertolongan Roh Isa al-Masih.</span>
<span class="v-num v-20">20&nbsp;</span><span class="v PP1_20" data-id="PP1_20">Adalah jangkaan dan harapanku yang bersungguh-sungguh bahawa dalam apa hal pun aku tidak dipermalukan, melainkan dengan segala keberanianku seperti biasa, maka sekarang juga al-Masih akan ditinggikan dalam diriku, baik melalui hidup mahupun mati.</span>
<span class="v-num v-21">21&nbsp;</span><span class="v PP1_21" data-id="PP1_21">Kerana bagiku, hidup adalah al-Masih, dan mati adalah keuntungan.</span>
<span class="v-num v-22">22&nbsp;</span><span class="v PP1_22" data-id="PP1_22">Tetapi jika aku terus hidup dari segi jasmani, ini akan bermakna usahaku membuahkan hasil. Namun yang mana akan kupilih? Aku tidak tahu!</span>
<span class="v-num v-23">23&nbsp;</span><span class="v PP1_23" data-id="PP1_23">Aku sukar memilih antara dua: Aku ingin pergi dan bersama dengan al-Masih, itu jauh lebih baik,</span>
<span class="v-num v-24">24&nbsp;</span><span class="v PP1_24" data-id="PP1_24">tetapi kerana kamu, aku merasa perlu terus hidup dari segi jasmani.</span>
<span class="v-num v-25">25&nbsp;</span><span class="v PP1_25" data-id="PP1_25">Dengan keyakinan ini, aku tahu bahawa aku akan terus bersama kamu semua untuk kemajuan dan kebahagiaanmu dalam iman,</span>
<span class="v-num v-26">26&nbsp;</span><span class="v PP1_26" data-id="PP1_26">supaya rasa sukacitamu dalam Isa al-Masih akan melimpah-limpah kerana aku, apabila aku menemuimu sekali lagi.</span>
</div>
<div class="p">
<span class="v-num v-27">27&nbsp;</span><span class="v PP1_27" data-id="PP1_27">Cuma pastikanlah kelakuanmu selaras dengan Injil al-Masih. Dengan demikian, sama ada aku datang menemuimu ataupun tidak, aku akan dapat mendengar tentangmu, bahawa kamu berdiri teguh dalam satu roh, berjuang bersama dengan satu hati untuk iman berdasarkan Injil,</span>
<span class="v-num v-28">28&nbsp;</span><span class="v PP1_28" data-id="PP1_28">dan sama sekali tidak takut akan musuh-musuhmu. Bagi mereka, ini adalah tanda kebinasaan tetapi bagimu adalah tanda penyelamatan daripada Allah.</span>
<span class="v-num v-29">29&nbsp;</span><span class="v PP1_29" data-id="PP1_29">Kerana kepadamu telah dikurniakan bagi pihak al-Masih, bukan sahaja untuk beriman kepada-Nya tetapi juga untuk menderita kerana-Nya.</span>
<span class="v-num v-30">30&nbsp;</span><span class="v PP1_30" data-id="PP1_30">Dan kerana kamu juga menghadapi pertarungan yang kualami dahulu, perjuangan yang masih ada padaku.</span>
</div>

</div>
<div class="footer"><div class="nav">
<a class="prev" href="EP6.html">&lt;</a>
<a class="home" href="index.html">=</a>
<a class="next" href="PP2.html">&gt;</a>
</div></div>
</body>
</html>