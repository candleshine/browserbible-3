<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Korintus 5 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="C2.html">Kitab Suci Zabur Injil</a><a class="location" href="C2.html">2 Korintus 5</a><a class="prev" href="C24.html">&lt;</a>
<a class="home" href="index.html">=</a>
<a class="next" href="C26.html">&gt;</a>
</div></div>
<div class="section chapter C2 C25 uw_ms_kszi ms" dir="ltr" lang="ms" data-id="C25" data-nextid="C26" data-previd="C24">
<div class="c">5</div>
<div class="s1">Tempat tinggal di syurga
</div>
<div class="p">
<span class="v-num v-1">1&nbsp;</span><span class="v C25_1" data-id="C25_1">Kami tahu bahawa apabila khemah tempat kami tinggal di bumi ini roboh, Allah telah menyediakan tempat kediaman bagi kami di syurga, yang tidak diperbuat oleh tangan manusia, dan yang bersifat kekal. </span>
<span class="v-num v-2">2&nbsp;</span><span class="v C25_2" data-id="C25_2">Dalam khemah yang kita diami kini, kita merintih dan merindui tempat tinggal kita di syurga, yang akan kita terima. </span>
<span class="v-num v-3">3&nbsp;</span><span class="v C25_3" data-id="C25_3">Setelah kita menerimanya, kita tidaklah akan tinggal terdedah. </span>
<span class="v-num v-4">4&nbsp;</span><span class="v C25_4" data-id="C25_4">Selagi kita masih mendiami khemah yang sekarang, kita merintih kerana terbeban, kerana kita tidak mahu terdedah; kita ingin dilindungi oleh yang kekal, ingin agar yang fana digantikan dengan yang hidup. </span>
<span class="v-num v-5">5&nbsp;</span><span class="v C25_5" data-id="C25_5">Inilah yang telah disediakan Allah untuk kita; dan Dia telah mengurniakan Roh-Nya kepada kita sebagai jaminan. 
</span>
</div>
<div class="p">
<span class="v-num v-6">6&nbsp;</span><span class="v C25_6" data-id="C25_6">Oleh itu kami sentiasa yakin. Kami tahu bahawa selagi kami mendiami tubuh ini, kami masih jauh daripada Tuhan; </span>
<span class="v-num v-7">7&nbsp;</span><span class="v C25_7" data-id="C25_7">Kerana kami hidup dengan iman, bukan dengan penglihatan. </span>
<span class="v-num v-8">8&nbsp;</span><span class="v C25_8" data-id="C25_8">Kami sentiasa yakin. Sebenarnya kami lebih suka jika dipisahkan dari tubuh ini dan tinggal bersama Tuhan. </span>
<span class="v-num v-9">9&nbsp;</span><span class="v C25_9" data-id="C25_9">Dengan demikian, baik ketika masih mendiami tubuh ini mahupun ketika dipisahkan darinya, kami berusaha supaya tetap diredai-Nya. </span>
<span class="v-num v-10">10&nbsp;</span><span class="v C25_10" data-id="C25_10">Kita semua akan dihadapkan ke pengadilan al-Masih, dan setiap orang akan menerima balasan yang setimpal dengan perbuatannya, baik ataupun jahat.

</span>
</div>
<div class="s1">Mengusahakan pendamaian 
</div>
<div class="p">
<span class="v-num v-11">11&nbsp;</span><span class="v C25_11" data-id="C25_11">Kami tahu apa yang dimaksudkan dengan takut kepada Tuhan. Oleh itu kami berusaha meyakinkan orang. Allah mengenal kami dengan jelas, dan aku berharap dalam hati nuranimu kamu juga mengenal kami dengan jelas. </span>
<span class="v-num v-12">12&nbsp;</span><span class="v C25_12" data-id="C25_12">Kami bukanlah cuba memuji diri lagi di hadapanmu, tetapi kami memberimu alasan untuk berbangga dengan kami, supaya kamu dapat memberikan jawapan kepada mereka yang membanggakan hal-hal lahiriah dan bukan hal-hal batiniah. </span>
<span class="v-num v-13">13&nbsp;</span><span class="v C25_13" data-id="C25_13">Sekiranya kami kelihatan seperti orang yang kehilangan akal, itu adalah demi kepentingan Allah. Jika kami kelihatan seperti orang yang berakal, itu adalah demi kepentinganmu. </span>
<span class="v-num v-14">14&nbsp;</span><span class="v C25_14" data-id="C25_14">Kasih al-Masih menguasai hidup kami, dan kami yakin bahawa apabila seseorang telah mati bagi semua orang, maka semua orang itu pun telah mati. </span>
<span class="v-num v-15">15&nbsp;</span><span class="v C25_15" data-id="C25_15">Dia telah mati bagi semua orang, supaya mereka yang hidup tidak lagi hidup untuk diri sendiri tetapi untuk Dia yang telah mati dan telah dibangkitkan bagi mereka.
</span>
</div>
<div class="p">
<span class="v-num v-16">16&nbsp;</span><span class="v C25_16" data-id="C25_16">Oleh itu dari saat itu kami tidak memandang orang berdasarkan keadaan lahiriah semata-mata. Memang kami pernah memandang al-Masih secara lahiriah tetapi kini tidak lagi. </span>
<span class="v-num v-17">17&nbsp;</span><span class="v C25_17" data-id="C25_17">Sesiapa yang ada dalam al-Masih adalah ciptaan baru. Hal-hal lama telah lenyap dan segala-galanya baru. </span>
<span class="v-num v-18">18&nbsp;</span><span class="v C25_18" data-id="C25_18">Semuanya datang daripada Allah, yang telah mendamaikan kita dengan diri-Nya melalui al-Masih, dan mengamanahkan kepada kami tugas mulia untuk mengusahakan pendamaian itu. </span>
<span class="v-num v-19">19&nbsp;</span><span class="v C25_19" data-id="C25_19">Dalam al-Masih, Allah telah mendamaikan isi dunia ini dengan diri-Nya dan tidak lagi memperhitungkan kesalahan-kesalahan mereka. Berita pendamaian itu telah diamanahkannya kepada kami. </span>
<span class="v-num v-20">20&nbsp;</span><span class="v C25_20" data-id="C25_20">Kami adalah para duta al-Masih. Melalui kami, Allah menyampaikan apa yang dikehendaki-Nya. Oleh itu demi al-Masih, kami meminta kepadamu: Berdamailah semula dengan Allah! </span>
<span class="v-num v-21">21&nbsp;</span><span class="v C25_21" data-id="C25_21">Allah menjadikan al-Masih yang tidak mengenal dosa menjadi penanggung dosa untuk kita, supaya dalam al-Masih kita menjadi benar di hadapan Allah.

</span>
</div>

</div>
<div class="footer"><div class="nav">
<a class="prev" href="C24.html">&lt;</a>
<a class="home" href="index.html">=</a>
<a class="next" href="C26.html">&gt;</a>
</div></div>
</body>
</html>