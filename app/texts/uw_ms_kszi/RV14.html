<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Revelation 14 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="RV.html">Kitab Suci Zabur Injil</a><a class="location" href="RV.html">Revelation 14</a><a class="prev" href="RV13.html">&lt;</a>
<a class="home" href="index.html">=</a>
<a class="next" href="RV15.html">&gt;</a>
</div></div>
<div class="section chapter RV RV14 uw_ms_kszi ms" dir="ltr" lang="ms" data-id="RV14" data-nextid="RV15" data-previd="RV13">
<div class="c">14</div>
<div class="s1">Anak Domba dan pengikut-Nya</div>
<div class="m">
<span class="v-num v-1">1&nbsp;</span><span class="v RV14_1" data-id="RV14_1">Kemudian tiba-tiba aku melihat Anak Domba berdiri di puncak Gunung Sion, dan bersamanya seratus empat puluh empat ribu orang dengan nama-Nya dan nama Bapa-Nya tertulis di atas dahi mereka.</span>
<span class="v-num v-2">2&nbsp;</span><span class="v RV14_2" data-id="RV14_2">Aku mendengar suara dari syurga, seperti bunyi air menderu, dan seperti bunyi guruh yang kuat, dan suara yang kudengar itu seperti bunyi daripada pemain-pemain memetik kecapi.</span>
<span class="v-num v-3">3&nbsp;</span><span class="v RV14_3" data-id="RV14_3">Mereka menyanyikan suatu nyanyian yang terasa baru di hadapan takhta, empat makhluk dan para tua-tua. Tiada siapapun dapat mempelajari nyanyian itu kecuali seratus empat puluh empat ribu orang yang ditebus dari bumi.</span>
<span class="v-num v-4">4&nbsp;</span><span class="v RV14_4" data-id="RV14_4">Mereka ini tidak pernah menajiskan diri dengan perempuan kerana mereka menjaga kesucian mereka. Mereka mengikut Anak Domba ke mana-mana Dia pergi. Mereka telah ditebus dari kalangan manusia, sebagai persembahan hasil pertama bagi Allah dan Anak Domba.</span>
<span class="v-num v-5">5&nbsp;</span><span class="v RV14_5" data-id="RV14_5">Mulut mereka tiada kata-kata bohong, dan mereka tiada cacat cela.</span>
</div>
<div class="s1">Tiga malaikat</div>
<div class="p">
<span class="v-num v-6">6&nbsp;</span><span class="v RV14_6" data-id="RV14_6">Kemudian aku melihat satu lagi malaikat terbang di tengah langit, membawa Injil yang kekal untuk diajarkan kepada penghuni bumi dan kepada setiap bangsa, suku, bahasa dan kaum.</span>
<span class="v-num v-7">7&nbsp;</span><span class="v RV14_7" data-id="RV14_7">Katanya dengan suara lantang, ‘Takutilah Allah dan muliakan Dia, kerana sudahlah sampai saat penghakiman-Nya; dan sembahlah Dia yang menjadikan langit dan bumi, laut dan mata air.’</span>
</div>
<div class="p">
<span class="v-num v-8">8&nbsp;</span><span class="v RV14_8" data-id="RV14_8">Satu lagi malaikat mengikutnya, sambil berkata, ‘Babel telah runtuh, telah runtuh, kota yang besar itu telah memberi semua bangsa minum air anggur kemurkaan Allah terhadap pencabulan mereka.’</span>
</div>
<div class="p">
<span class="v-num v-9">9&nbsp;</span><span class="v RV14_9" data-id="RV14_9">Mereka diikut oleh satu lagi malaikat yang berkata dengan suara lantang, ‘Jika sesiapa menyembah binatang itu dan patungnya, dan menerima tandanya di atas dahi atau tangan,</span>
<span class="v-num v-10">10&nbsp;</span><span class="v RV14_10" data-id="RV14_10">dia juga akan minum air anggur kemurkaan Allah, yang dituangkan tanpa ditambah air ke dalam cawan murka-Nya itu. Dia akan dikenakan azab api dan belerang di hadapan para malaikat yang suci dan di hadapan Anak Domba.</span>
<span class="v-num v-11">11&nbsp;</span><span class="v RV14_11" data-id="RV14_11">Asap api yang menyeksanya itu akan naik berkepul-kepul selama-lamanya. Mereka tidak akan berehat siang malam, kerana mereka menyembah binatang itu dan patungnya serta menerima tanda namanya.’</span>
<span class="v-num v-12">12&nbsp;</span><span class="v RV14_12" data-id="RV14_12">Di sinilah terletak kesabaran dan keyakinan orang salih yang mengikut perintah Allah serta beriman kepada Isa.</span>
</div>
<div class="p">
<span class="v-num v-13">13&nbsp;</span><span class="v RV14_13" data-id="RV14_13">Aku mendengar suara dari syurga berkata, ‘Tuliskanlah: Dari saat ini diberkatilah semua orang yang mati dalam Tuhan.’</span>
</div>
<div class="p">
<span class="v RV14_13" data-id="RV14_13">‘Ya,’ kata Roh, ‘supaya mereka dapat berehat daripada penat lelah, dan hasil usaha mereka menyertai mereka.’</span>
</div>
<div class="s1">Tuaian di bumi</div>
<div class="p">
<span class="v-num v-14">14&nbsp;</span><span class="v RV14_14" data-id="RV14_14">Tiba-tiba aku melihat awan putih dan di atasnya duduk seorang yang rupanya seperti putera insan, bermahkota emas dan memegang sabit yang tajam.</span>
<span class="v-num v-15">15&nbsp;</span><span class="v RV14_15" data-id="RV14_15">Muncul satu lagi malaikat dari rumah ibadat sambil berseru lantang kepada Dia yang duduk di atas awan, ‘Gunakanlah sabitmu, tuailah, kerana sudah sampai waktunya Engkau menuai; tuaian dunia sudah masak.’</span>
<span class="v-num v-16">16&nbsp;</span><span class="v RV14_16" data-id="RV14_16">Lalu Dia yang duduk di atas awan itu mengayunkan sabit-Nya ke atas bumi, dan bumi pun dituai.</span>
</div>
<div class="p">
<span class="v-num v-17">17&nbsp;</span><span class="v RV14_17" data-id="RV14_17">Kemudian satu lagi malaikat keluar dari rumah ibadat yang di syurga, juga membawa sabit tajam.</span>
<span class="v-num v-18">18&nbsp;</span><span class="v RV14_18" data-id="RV14_18">Menyusul pula malaikat lain yang keluar dari mazbah dan menguasai api, sambil berseru nyaring kepada yang memegang sabit tajam, ‘Gunakanlah sabit-Mu yang tajam itu, kumpulkan segala gugusan anggur di bumi, kerana anggurnya sudah cukup masak.’</span>
<span class="v-num v-19">19&nbsp;</span><span class="v RV14_19" data-id="RV14_19">Maka malaikat itu menggunakan sabitnya untuk mengumpulkan gugusan anggur di bumi, dimasukkannya ke dalam irikan besar kemurkaan Allah.</span>
<span class="v-num v-20">20&nbsp;</span><span class="v RV14_20" data-id="RV14_20">Irikan itu diinjak di luar kota, lalu darah mengalir keluar, setinggi kekang kuda dan sejauh dua ratus batu.</span>
</div>

</div>
<div class="footer"><div class="nav">
<a class="prev" href="RV13.html">&lt;</a>
<a class="home" href="index.html">=</a>
<a class="next" href="RV15.html">&gt;</a>
</div></div>
</body>
</html>