<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Matthew 9 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="MT.html">Kitab Suci Zabur Injil</a><a class="location" href="MT.html">Matthew 9</a><a class="prev" href="MT8.html">&lt;</a>
<a class="home" href="index.html">=</a>
<a class="next" href="MT10.html">&gt;</a>
</div></div>
<div class="section chapter MT MT9 uw_ms_kszi ms" dir="ltr" lang="ms" data-id="MT9" data-nextid="MT10" data-previd="MT8">
<div class="c">9</div>
<div class="s1">Orang lumpuh disembuhkan</div>
<div class="p">
<span class="v-num v-1">1&nbsp;</span><span class="v MT9_1" data-id="MT9_1">Isa menaiki sebuah perahu lalu ke seberang, dan sampai di bandar tempat Dia tinggal.</span>
<span class="v-num v-2">2&nbsp;</span><span class="v MT9_2" data-id="MT9_2">Beberapa orang membawa kepada-Nya seorang lumpuh yang terbaring di atas tikar. Ketika Isa menyedari betapa teguhnya iman mereka, Dia berkata kepada orang lumpuh itu, ‘Tegapkan hatimu, anak-Ku! Dosamu telah diampunkan.’</span>
</div>
<div class="p">
<span class="v-num v-3">3&nbsp;</span><span class="v MT9_3" data-id="MT9_3">Sebilangan guru Taurat di situ berfikir dalam hati, ‘Orang ini mengkufuri Allah!’</span>
</div>
<div class="p">
<span class="v-num v-4">4&nbsp;</span><span class="v MT9_4" data-id="MT9_4">Isa tahu apa yang difikirkan oleh mereka itu lalu Dia berkata, ‘Mengapa kamu fikirkan perkara sejahat itu?</span>
<span class="v-num v-5">5&nbsp;</span><span class="v MT9_5" data-id="MT9_5">Manakah yang lebih mudah dikatakan, “Dosamu telah diampunkan,” atau “Bangun dan berjalan?”</span>
<span class="v-num v-6">6&nbsp;</span><span class="v MT9_6" data-id="MT9_6">Aku akan membuktikan kepadamu bahawa di bumi ini Putera Insan berkuasa mengampunkan dosa.’ Kemudian Isa berkata kepada orang lumpuh itu, ‘Bangun, angkat tikarmu dan pulanglah.’</span>
<span class="v-num v-7">7&nbsp;</span><span class="v MT9_7" data-id="MT9_7">Orang lumpuh itu pun bangun lalu pulang ke rumahnya.</span>
<span class="v-num v-8">8&nbsp;</span><span class="v MT9_8" data-id="MT9_8">Melihat kejadian itu, orang di situ ketakutan dan memuji Allah yang memberikan kuasa yang sedemikian besarnya kepada manusia.</span>
</div>
<div class="s1">Matius dipanggil mengikut Isa</div>
<div class="p">
<span class="v-num v-9">9&nbsp;</span><span class="v MT9_9" data-id="MT9_9">Isa meninggalkan tempat itu. Dalam perjalanan Dia melihat seorang pemungut cukai bernama Matius sedang duduk di tempat memungut cukai. Isa berkata, ‘Ikutlah Aku’. Lalu Matius berdiri dan mengikut-Nya.</span>
</div>
<div class="p">
<span class="v-num v-10">10&nbsp;</span><span class="v MT9_10" data-id="MT9_10">Ketika Isa sedang makan di rumah Matius, ramai pemungut cukai dan orang berdosa makan bersama Isa dan para pengikut-Nya.</span>
<span class="v-num v-11">11&nbsp;</span><span class="v MT9_11" data-id="MT9_11">Beberapa orang Farisi yang melihat perkara itu bertanya kepada para pengikut Isa, ‘Mengapa gurumu makan bersama pemungut cukai dan orang yang berdosa?’</span>
</div>
<div class="p">
<span class="v-num v-12">12&nbsp;</span><span class="v MT9_12" data-id="MT9_12">Isa terdengar pertanyaan mereka lalu menjawab, ‘Orang sihat tidak memerlukan tabib; hanya orang sakit yang memerlukannya.</span>
<span class="v-num v-13">13&nbsp;</span><span class="v MT9_13" data-id="MT9_13">Kajilah erti ayat ini: “Aku menghendaki belas kasihan, bukan binatang korban.” Itulah maka Aku datang bukan untuk memanggil orang benar tetapi orang berdosa.’</span>
</div>
<div class="s1">Perkara tentang puasa</div>
<div class="p">
<span class="v-num v-14">14&nbsp;</span><span class="v MT9_14" data-id="MT9_14">Selepas itu para pengikut Yahya Pengimad mendapatkan Isa lalu bertanya, ‘Mengapakah kami dan orang Farisi sering berpuasa tetapi para pengikut-Mu tidak berpuasa?’</span>
</div>
<div class="p">
<span class="v-num v-15">15&nbsp;</span><span class="v MT9_15" data-id="MT9_15">Isa menjawab, ‘Pada hematmu, patutkah tetamu di jamuan perkahwinan bersedih semasa pengantin lelaki masih bersama mereka? Tentu tidak. Namun akan tiba masanya pengantin lelaki itu diambil daripada mereka. Ketika itulah mereka akan berpuasa.</span>
</div>
<div class="p">
<span class="v-num v-16">16&nbsp;</span><span class="v MT9_16" data-id="MT9_16">‘Tiada siapa akan menampal pakaian lama dengan perca kain baru, kerana tampalan itu akan mengecut dan menyebabkan koyak yang lebih besar.</span>
<span class="v-num v-17">17&nbsp;</span><span class="v MT9_17" data-id="MT9_17">Begitu juga, tiada siapa akan menuangkan air anggur yang baru ke dalam bekas kulit yang lama, kerana bekas itu akan pecah dan air anggur itu akan terbuang. Air anggur yang baru patut dituangkan ke dalam bekas kulit yang baru juga supaya kedua-duanya selamat.’</span>
</div>
<div class="s1">Isa melakukan mukjizat</div>
<div class="p">
<span class="v-num v-18">18&nbsp;</span><span class="v MT9_18" data-id="MT9_18">Sedang Isa berkata-kata dengan para pengikut Yahya Pengimad, seorang ketua saumaah bersujud di hadapan-Nya lalu berkata, ‘Anak perempuanku baru meninggal dunia. Datanglah, letakkan tangan-Mu di atasnya supaya dia hidup kembali.’</span>
<span class="v-num v-19">19&nbsp;</span><span class="v MT9_19" data-id="MT9_19">Isa pun bangun lalu pergi bersamanya, diiringi oleh para pengikut-Nya.</span>
</div>
<div class="p">
<span class="v-num v-20">20&nbsp;</span><span class="v MT9_20" data-id="MT9_20">Ketika itu, ada seorang wanita yang telah mengidap penyakit pendarahan selama dua belas tahun. Dia mendekati Isa dari belakang lalu menyentuh hujung jubah-Nya.</span>
<span class="v-num v-21">21&nbsp;</span><span class="v MT9_21" data-id="MT9_21">Fikir wanita itu dalam hatinya, ‘Apabila kusentuh jubah-Nya, pasti aku akan sembuh.’</span>
</div>
<div class="p">
<span class="v-num v-22">22&nbsp;</span><span class="v MT9_22" data-id="MT9_22">Isa menoleh dan melihatnya lalu berkata kepadanya, ‘Tetapkanlah hatimu, anak-Ku! Kerana imanmu kamu sembuh.’ Serta-merta wanita itu sembuh.</span>
</div>
<div class="p">
<span class="v-num v-23">23&nbsp;</span><span class="v MT9_23" data-id="MT9_23">Apabila Isa sampai di rumah ketua itu, Dia nampak para pemain seruling dan semua orang di situ kelam-kabut.</span>
<span class="v-num v-24">24&nbsp;</span><span class="v MT9_24" data-id="MT9_24">Dia berkata, ‘Keluarlah kamu semua! Anak ini bukan mati, cuma tidur.’ Mereka mula mentertawakan-Nya.</span>
<span class="v-num v-25">25&nbsp;</span><span class="v MT9_25" data-id="MT9_25">Tetapi setelah mereka keluar, Isa masuk ke bilik anak perempuan itu dan memegang tangannya lalu anak itu bangun.</span>
<span class="v-num v-26">26&nbsp;</span><span class="v MT9_26" data-id="MT9_26">Khabar ini tersebar ke seluruh daerah itu.</span>
</div>
<div class="s1">Isa menyembuhkan orang buta</div>
<div class="p">
<span class="v-num v-27">27&nbsp;</span><span class="v MT9_27" data-id="MT9_27">Ketika Isa meninggalkan tempat itu, dua orang buta mengikut-Nya sambil berseru, ‘Hai Anak Daud, kasihanilah kami!’</span>
</div>
<div class="p">
<span class="v-num v-28">28&nbsp;</span><span class="v MT9_28" data-id="MT9_28">Ketika Isa masuk ke rumah, kedua-dua orang buta itu mendekati-Nya. Isa bertanya, ‘Percayakah kamu bahawa Aku dapat menyembuhkanmu?’</span>
</div>
<div class="p">
<span class="v MT9_28" data-id="MT9_28">‘Percaya, Junjungan!’ jawab mereka.</span>
</div>
<div class="p">
<span class="v-num v-29">29&nbsp;</span><span class="v MT9_29" data-id="MT9_29">Isa pun menyentuh mata mereka sambil berkata, ‘Kerana imanmu, terjadilah seperti apa yang kamu inginkan!’</span>
<span class="v-num v-30">30&nbsp;</span><span class="v MT9_30" data-id="MT9_30">Pada ketika itu juga mereka menjadi celik. Isa berpesan kepada mereka bersungguh-sungguh, ‘Jangan ceritakan hal ini kepada siapapun.’</span>
<span class="v-num v-31">31&nbsp;</span><span class="v MT9_31" data-id="MT9_31">Tetapi mereka pergi menyebarkan khabar tentang Isa ke seluruh daerah itu.</span>
</div>
<div class="s1">Isa menyembuhkan seorang bisu</div>
<div class="p">
<span class="v-num v-32">32&nbsp;</span><span class="v MT9_32" data-id="MT9_32">Selepas itu, seorang yang bisu kerana dirasuk roh iblis dibawa kepada Isa.</span>
<span class="v-num v-33">33&nbsp;</span><span class="v MT9_33" data-id="MT9_33">Isa menghalau roh iblis itu dan serta-merta orang itu mula berkata-kata. Semua yang melihatnya tercengang lalu berkata, ‘Belum pernah kami lihat hal begini di Israel!’</span>
</div>
<div class="p">
<span class="v-num v-34">34&nbsp;</span><span class="v MT9_34" data-id="MT9_34">Tetapi orang Farisi berkata, ‘Ketua roh iblis telah memberi Isa kuasa untuk menghalau roh-roh iblis.’</span>
</div>
<div class="s1">Belas kasihan Isa terhadap orang</div>
<div class="p">
<span class="v-num v-35">35&nbsp;</span><span class="v MT9_35" data-id="MT9_35">Demikianlah Isa berjalan, dari bandar ke bandar, dari pekan ke pekan. Dia mengajar di saumaah dan menyampaikan berita baik tentang kerajaan Allah. Dia menyembuhkan orang daripada pelbagai penyakit.</span>
<span class="v-num v-36">36&nbsp;</span><span class="v MT9_36" data-id="MT9_36">Apabila melihat orang yang ramai itu, Isa berasa kasihan kerana mereka bimbang dan tidak berdaya, ibarat sekawan domba tanpa gembala.</span>
<span class="v-num v-37">37&nbsp;</span><span class="v MT9_37" data-id="MT9_37">Kata Isa kepada para pengikut-Nya, ‘Tuaian banyak sekali tetapi penuai hanya segelintir.</span>
<span class="v-num v-38">38&nbsp;</span><span class="v MT9_38" data-id="MT9_38">Berdoalah kepada Tuan punya tuaian itu supaya menghantar pekerja untuk menuai.’</span>
</div>

</div>
<div class="footer"><div class="nav">
<a class="prev" href="MT8.html">&lt;</a>
<a class="home" href="index.html">=</a>
<a class="next" href="MT10.html">&gt;</a>
</div></div>
</body>
</html>