<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 14 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 14</a><a class="prev" href="AC13.html">&lt;</a>
<a class="home" href="index.html">=</a>
<a class="next" href="AC15.html">&gt;</a>
</div></div>
<div class="section chapter AC AC14 uw_ms_kszi ms" dir="ltr" lang="ms" data-id="AC14" data-nextid="AC15" data-previd="AC13">
<div class="c">14</div>
<div class="s1">Penganiayaan terhadap Paulus dan Barnabas</div>
<div class="m">
<span class="v-num v-1">1&nbsp;</span><span class="v AC14_1" data-id="AC14_1">Di Ikonium, Paulus dan Barnabas juga masuk ke saumaah dan kata-kata mereka begitu berkesan sehingga ramai orang Yahudi dan orang Yunani percaya kepada Isa.</span>
<span class="v-num v-2">2&nbsp;</span><span class="v AC14_2" data-id="AC14_2">Akan tetapi orang Yahudi yang tidak mahu percaya kepada Isa menghasut orang bangsa lain sehingga mereka marah dan menentang pengikut Isa.</span>
<span class="v-num v-3">3&nbsp;</span><span class="v AC14_3" data-id="AC14_3">Rasul-rasul itu tinggal lama di situ dan berkata-kata dengan berani tentang Tuhan. Tuhan pun menunjukkan kebenaran kata-kata mereka tentang kasih kurnia-Nya dengan memberi mereka kuasa melakukan pelbagai alamat dan mukjizat.</span>
<span class="v-num v-4">4&nbsp;</span><span class="v AC14_4" data-id="AC14_4">Penduduk bandar itu terbahagi dua: sebahagian memihak kepada orang Yahudi dan yang sebahagian lagi kepada rasul-rasul itu.</span>
<span class="v-num v-5">5&nbsp;</span><span class="v AC14_5" data-id="AC14_5">Kemudian orang Yahudi dan bangsa lain serta ketua-ketua mereka berpakat untuk menganiaya dan merejam rasul-rasul itu.</span>
<span class="v-num v-6">6&nbsp;</span><span class="v AC14_6" data-id="AC14_6">Apabila rasul-rasul itu mendapat tahu tentang hal itu, mereka lari ke Listra dan Derbe, kota-kota di Likaonia, serta daerah sekitarnya.</span>
<span class="v-num v-7">7&nbsp;</span><span class="v AC14_7" data-id="AC14_7">Di situ mereka menyampaikan berita baik.</span>
</div>
<div class="s1">Di Listra dan Derbe</div>
<div class="p">
<span class="v-num v-8">8&nbsp;</span><span class="v AC14_8" data-id="AC14_8">Di Listra ada seorang lelaki yang lumpuh kakinya sejak lahir dan tidak pernah berjalan.</span>
<span class="v-num v-9">9&nbsp;</span><span class="v AC14_9" data-id="AC14_9">Dia duduk mendengar kata-kata Paulus. Pada pandangan Paulus orang itu dapat disembuhkan kerana dia mempunyai iman.</span>
<span class="v-num v-10">10&nbsp;</span><span class="v AC14_10" data-id="AC14_10">Oleh yang demikian Paulus merenungnya sambil bersuara lantang, ‘Bangunlah berdiri tegak!’ Lalu orang itu melompat berdiri dan mula berjalan.</span>
</div>
<div class="p">
<span class="v-num v-11">11&nbsp;</span><span class="v AC14_11" data-id="AC14_11">Orang ramai melihat apa yang dilakukan oleh Paulus itu lalu berseru dalam bahasa Likaonia, ‘Lihatlah, dewa-dewa telah menjelma sebagai manusia dan turun ke dunia.’</span>
<span class="v-num v-12">12&nbsp;</span><span class="v AC14_12" data-id="AC14_12">Dengan demikian Barnabas dipanggil mereka ‘Zeus’ dan Paulus disebut ‘Hermes’ kerana dia yang terutama bercakap.</span>
<span class="v-num v-13">13&nbsp;</span><span class="v AC14_13" data-id="AC14_13">Imam Dewa Zeus, yang rumah berhalanya di luar kota, datang membawa lembu jantan dan kalungan bunga ke pintu gerbang untuk dijadikan korban persembahannya dan orang ramai kepada rasul-rasul itu.</span>
</div>
<div class="p">
<span class="v-num v-14">14&nbsp;</span><span class="v AC14_14" data-id="AC14_14">Apabila Barnabas dan Paulus mendengar apa yang hendak dilakukan oleh orang di situ, mereka mengoyak-ngoyakkan pakaian dan berlari ke tengah-tengah orang ramai sambil berseru,</span>
<span class="v-num v-15">15&nbsp;</span><span class="v AC14_15" data-id="AC14_15">‘Mengapa kamu berbuat begini? Kami manusia biasa seperti kamu sekalian! Kami datang membawa berita baik supaya kamu berhenti daripada pemujaan yang sia-sia ini dan datang kepada Allah yang hidup, yang menjadikan langit, bumi dan laut serta segala yang di dalamnya.</span>
<span class="v-num v-16">16&nbsp;</span><span class="v AC14_16" data-id="AC14_16">Pada zaman silam, Allah membiarkan manusia mengikut jalan masing-masing.</span>
<span class="v-num v-17">17&nbsp;</span><span class="v AC14_17" data-id="AC14_17">Namun, Allah sentiasa memberikan kesaksian tentang diri-Nya dengan kebaikan yang dilakukan-Nya. Dia mengurniaimu hujan dari langit dan hasil dari bumi menurut musimnya. Dia mengurniaimu makanan dan kegembiraan.’</span>
<span class="v-num v-18">18&nbsp;</span><span class="v AC14_18" data-id="AC14_18">Sungguhpun rasul-rasul itu berkata begitu, sukar juga mereka menghalang orang ramai mempersembahkan korban kepada mereka.</span>
</div>
<div class="p">
<span class="v-num v-19">19&nbsp;</span><span class="v AC14_19" data-id="AC14_19">Setelah itu beberapa orang Yahudi dari Antiokhia dan Ikonium mempengaruhi orang ramai sehingga berpihak kepada mereka. Mereka merejam Paulus, kemudian menyeretnya ke luar kota, dengan sangkaan dia sudah mati.</span>
<span class="v-num v-20">20&nbsp;</span><span class="v AC14_20" data-id="AC14_20">Akan tetapi apabila pengikut Isa mengelilinginya, dia bangun lalu masuk semula ke dalam kota. Esoknya dia keluar pergi ke Derbe bersama Barnabas.</span>
</div>
<div class="s1">Kembali ke Antiokhia</div>
<div class="p">
<span class="v-num v-21">21&nbsp;</span><span class="v AC14_21" data-id="AC14_21">Setelah menyebarkan berita baik kepada semua penduduk dan membawa beberapa orang menjadi pengikut Isa, kedua-duanya kembali ke Listra, ke Ikonium dan Antiokhia.</span>
<span class="v-num v-22">22&nbsp;</span><span class="v AC14_22" data-id="AC14_22">Di sana mereka menguatkan hati para pengikut Isa dan mengingatkan mereka supaya berpegang teguh kepada kepercayaan mereka, katanya, ‘Memang tidak dapat dielakkan bahawa kita masuk ke dalam kerajaan Allah dengan menanggung banyak kesusahan.’</span>
<span class="v-num v-23">23&nbsp;</span><span class="v AC14_23" data-id="AC14_23">Setelah menetapkan para tua-tua bagi setiap jemaah dan berdoa serta berpuasa, mereka menyerahkan mereka kepada Tuhan yang sudahpun dipercayai oleh mereka.</span>
<span class="v-num v-24">24&nbsp;</span><span class="v AC14_24" data-id="AC14_24">Setelah melalui tanah Pisidia, rasul-rasul itu sampai ke tanah Pamfilia.</span>
<span class="v-num v-25">25&nbsp;</span><span class="v AC14_25" data-id="AC14_25">Mereka menyampaikan firman Allah di Perga, kemudian pergi ke Atalia.</span>
</div>
<div class="p">
<span class="v-num v-26">26&nbsp;</span><span class="v AC14_26" data-id="AC14_26">Dari sana mereka belayar ke Antiokhia, tempat mereka dahulunya menyerahkan tugas yang baru mereka selesaikan kepada kasih kurnia Allah.</span>
<span class="v-num v-27">27&nbsp;</span><span class="v AC14_27" data-id="AC14_27">Setelah sampai di sana, mereka menghimpunkan jemaah lalu menceritakan segala yang telah dilakukan Allah melalui mereka dan bagaimana Allah telah membukakan pintu kepercayaan bagi orang bangsa asing.</span>
<span class="v-num v-28">28&nbsp;</span><span class="v AC14_28" data-id="AC14_28">Mereka tinggal di situ beberapa lama bersama pengikut Isa yang lain.</span>
</div>

</div>
<div class="footer"><div class="nav">
<a class="prev" href="AC13.html">&lt;</a>
<a class="home" href="index.html">=</a>
<a class="next" href="AC15.html">&gt;</a>
</div></div>
</body>
</html>