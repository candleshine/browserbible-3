<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 19 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 19</a><a class="prev" href="JN18.html">&lt;</a>
<a class="home" href="index.html">=</a>
<a class="next" href="JN20.html">&gt;</a>
</div></div>
<div class="section chapter JN JN19 uw_ms_kszi ms" dir="ltr" lang="ms" data-id="JN19" data-nextid="JN20" data-previd="JN18">
<div class="c">19</div>
<div class="p">
<span class="v-num v-1">1&nbsp;</span><span class="v JN19_1" data-id="JN19_1">Setelah itu, Pilatus pun membawa Isa dan mengarahkan supaya Isa disesah.</span>
<span class="v-num v-2">2&nbsp;</span><span class="v JN19_2" data-id="JN19_2">Askar-askar menganyam mahkota daripada duri, dan mengenakannya pada kepala Isa. Kemudian mereka menyarungkan jubah berwarna ungu ke tubuh-Nya.</span>
<span class="v-num v-3">3&nbsp;</span><span class="v JN19_3" data-id="JN19_3">Mereka datang kepada-Nya dan berkata, ‘Daulat Raja orang Yahudi!’ lalu menampar-Nya.</span>
</div>
<div class="p">
<span class="v-num v-4">4&nbsp;</span><span class="v JN19_4" data-id="JN19_4">Pilatus keluar lagi dan berkata kepada mereka, ‘Lihat, aku bawakan Dia kepadamu, supaya kamu tahu aku mendapati Dia tidak bersalah sama sekali.’</span>
<span class="v-num v-5">5&nbsp;</span><span class="v JN19_5" data-id="JN19_5">Isa pun keluar dengan memakai mahkota duri dan jubah ungu itu. Pilatus berkata kepada mereka, ‘Lihatlah orang ini!’</span>
</div>
<div class="p">
<span class="v-num v-6">6&nbsp;</span><span class="v JN19_6" data-id="JN19_6">Apabila ketua-ketua imam dan pegawai-pegawai melihat-Nya, mereka berteriak, ‘Salibkan Dia! Salibkan Dia!’</span>
</div>
<div class="p">
<span class="v JN19_6" data-id="JN19_6">Pilatus berkata kepada mereka, ‘Kamu ambil dan saliblah Dia; kerana aku mendapati-Nya tidak bersalah sama sekali.’</span>
</div>
<div class="p">
<span class="v-num v-7">7&nbsp;</span><span class="v JN19_7" data-id="JN19_7">Orang Yahudi itu menjawab, ‘Kami ada undang-undang, dan menurut undang-undang itu Dia patut dihukum mati, kerana Dia mengaku diri-Nya Putera Allah.’</span>
</div>
<div class="p">
<span class="v-num v-8">8&nbsp;</span><span class="v JN19_8" data-id="JN19_8">Apabila mendengar kata-kata itu, Pilatus semakin takut.</span>
<span class="v-num v-9">9&nbsp;</span><span class="v JN19_9" data-id="JN19_9">Dia masuk semula ke istana dan bertanya kepada Isa, ‘Dari manakah Kamu ini?’ Tetapi Isa tidak menjawab.</span>
<span class="v-num v-10">10&nbsp;</span><span class="v JN19_10" data-id="JN19_10">Kemudian Pilatus berkata kepada-Nya, ‘Kamu tidak menjawab soalanku? Tidakkah kamu tahu aku berkuasa untuk menyalib-Mu atau membebaskan-Mu?’</span>
</div>
<div class="p">
<span class="v-num v-11">11&nbsp;</span><span class="v JN19_11" data-id="JN19_11">Isa menjawab, ‘Kamu tidak mungkin mempunyai kuasa langsung ke atas-Ku kecuali diberikan kepadamu dari atas; maka yang menyerahkan-Ku kepadamu itu lebih besar dosanya.’</span>
</div>
<div class="p">
<span class="v-num v-12">12&nbsp;</span><span class="v JN19_12" data-id="JN19_12">Selepas itu Pilatus cuba membebaskan-Nya, tetapi orang Yahudi berseru, ‘Jika kamu membebaskan orang ini, kamu bukanlah penyokong Kaisar; kerana sesiapa yang mengaku dirinya raja bercakap menentang Kaisar.’</span>
</div>
<div class="p">
<span class="v-num v-13">13&nbsp;</span><span class="v JN19_13" data-id="JN19_13">Ketika Pilatus mendengar kata-kata demikian, dia pun membawa Isa, lalu duduk di kerusi pengadilan di tempat yang disebut ‘Laman Batu’, dalam bahasa Ibrani Gabbatha.</span>
<span class="v-num v-14">14&nbsp;</span><span class="v JN19_14" data-id="JN19_14">Pada waktu itu persediaan sedang dibuat untuk perayaan Paska, kira-kira jam keenam.</span>
</div>
<div class="p">
<span class="v JN19_14" data-id="JN19_14">Pilatus berkata kepada orang Yahudi, ‘Lihatlah Raja kamu!’</span>
</div>
<div class="p">
<span class="v-num v-15">15&nbsp;</span><span class="v JN19_15" data-id="JN19_15">Tetapi mereka berseru, ‘Bawa Dia pergi! Bawa Dia pergi! Salibkan Dia!’</span>
</div>
<div class="p">
<span class="v JN19_15" data-id="JN19_15">Pilatus berkata kepada mereka, ‘Adakah kamu mahu aku salib Rajamu?’</span>
</div>
<div class="p">
<span class="v JN19_15" data-id="JN19_15">Ketua-ketua imam menjawab, ‘Kami tidak ada raja selain Kaisar.’</span>
</div>
<div class="s1">Isa disalib</div>
<div class="p">
<span class="v-num v-16">16&nbsp;</span><span class="v JN19_16" data-id="JN19_16">Oleh itu Pilatus pun menyerahkan Isa kepada mereka untuk disalib.</span>
<span class="v-num v-17">17&nbsp;</span><span class="v JN19_17" data-id="JN19_17">Lalu mereka mengambil-Nya dan membawa-Nya pergi. Isa pun mengangkat salib-Nya dan pergi ke suatu tempat yang dipanggil Tempat Tengkorak, yang dalam bahasa Ibrani disebut Golgota.</span>
<span class="v-num v-18">18&nbsp;</span><span class="v JN19_18" data-id="JN19_18">Di situ mereka menyalib-Nya, bersama dua orang lain di kiri kanan-Nya.</span>
</div>
<div class="p">
<span class="v-num v-19">19&nbsp;</span><span class="v JN19_19" data-id="JN19_19">Pilatus memerintahkan supaya satu catatan ditulis dan diletakkannya di atas salib itu. Tulisan itu berbunyi: </span>
<span class="v-num v-20">20&nbsp;</span><span class="v JN19_20" data-id="JN19_20">Ramai orang Yahudi membaca tulisan itu, kerana tempat Isa disalib itu dekat dengan kota, dan tulisan itu dalam bahasa Ibrani, Yunani dan Latin.</span>
<span class="v-num v-21">21&nbsp;</span><span class="v JN19_21" data-id="JN19_21">Ketua-ketua imam Yahudi pula berkata kepada Pilatus, ‘Janganlah tulis: “Raja Orang Yahudi.” Tetapi, tulislah: “Dia berkata Dia raja orang Yahudi.” ’</span>
</div>
<div class="p">
<span class="v-num v-22">22&nbsp;</span><span class="v JN19_22" data-id="JN19_22">Pilatus menjawab, ‘Apa yang sudah kutulis itu sudah kutulis.’</span>
</div>
<div class="p">
<span class="v-num v-23">23&nbsp;</span><span class="v JN19_23" data-id="JN19_23">Setelah menyalib Isa, askar-askar mengambil pakaian-Nya, dibahagi empat, sebahagian untuk setiap askar. Mereka mengambil jubah-Nya juga. Jubah itu tidak berkelim, seluruhnya dianyam dari atas.</span>
</div>
<div class="p">
<span class="v-num v-24">24&nbsp;</span><span class="v JN19_24" data-id="JN19_24">Oleh itu mereka berkata-kata sesama sendiri, ‘Janganlah kita koyakkan. Kita buang undi untuk menentukan siapa yang dapat.’</span>
</div>
<div class="p">
<span class="v JN19_24" data-id="JN19_24">Dengan demikian berlakulah apa yang tersurat di dalam Kitab Suci:</span>
</div>
<div class="b">&nbsp;</div>
<div class="q1">
<span class="v JN19_24" data-id="JN19_24">‘Mereka membahagikan pakaian-Ku</span>
</div>
<div class="q2">
<span class="v JN19_24" data-id="JN19_24">antara mereka,</span>
</div>
<div class="q2">
<span class="v JN19_24" data-id="JN19_24">dan untuk mendapat jubah-Ku mereka membuang undi.’</span>
</div>
<div class="b">&nbsp;</div>
<div class="m">
<span class="v JN19_24" data-id="JN19_24">Begitulah yang dilakukan oleh askar-askar itu.</span>
</div>
<div class="p">
<span class="v-num v-25">25&nbsp;</span><span class="v JN19_25" data-id="JN19_25">Di tepi salib Isa berdiri ibu-Nya, dan saudara perempuan ibu-Nya, Maryam isteri Klopas, dan Maryam Magdalena.</span>
<span class="v-num v-26">26&nbsp;</span><span class="v JN19_26" data-id="JN19_26">Apabila Isa melihat ibu-Nya dan pengikut-Nya yang dikasihi berdiri di situ, Dia pun berkata kepada ibu-Nya, ‘Lihat, itulah anakmu.’</span>
<span class="v-num v-27">27&nbsp;</span><span class="v JN19_27" data-id="JN19_27">Kepada pengikut-Nya Dia berkata, ‘Lihatlah ibumu.’ Sejak itu pengikut tersebut mengambil ibu Isa sebagai ibunya dan membawanya tinggal di rumahnya.</span>
</div>
<div class="s1">Kematian Isa</div>
<div class="p">
<span class="v-num v-28">28&nbsp;</span><span class="v JN19_28" data-id="JN19_28">Selepas itu, Isa yang mengetahui bahawa segala-galanya telah berlaku sebagaimana tersurat di dalam Kitab Suci, lalu berkata, ‘Aku dahaga.’</span>
<span class="v-num v-29">29&nbsp;</span><span class="v JN19_29" data-id="JN19_29">Di situ ada sebuah bekas berisi air anggur masam. Lalu mereka memenuhkan sebuah sepan dengan air anggur masam itu, meletakkannya di atas sebuah batang zufa dan mencecahkannya ke mulut Isa.</span>
<span class="v-num v-30">30&nbsp;</span><span class="v JN19_30" data-id="JN19_30">Setelah Isa menerima air anggur masam itu, Dia berkata, ‘Sudah selesai’. Dia menundukkan kepala lalu menyerahkan nyawa-Nya.</span>
</div>
<div class="s1">Isa ditikam</div>
<div class="p">
<span class="v-num v-31">31&nbsp;</span><span class="v JN19_31" data-id="JN19_31">Oleh sebab hari itu hari persediaan dan mayat-mayat itu tidak sewajarnya masih ada di atas salib pada hari Sabat (kerana hari Sabat itu hari mulia), orang Yahudi meminta kepada Pilatus agar mayat-mayat itu dipatahkan kakinya dan dibawa pergi.</span>
<span class="v-num v-32">32&nbsp;</span><span class="v JN19_32" data-id="JN19_32">Askar-askar pun datang mematahkan kaki orang yang disalib bersama Isa itu, seorang demi seorang.</span>
<span class="v-num v-33">33&nbsp;</span><span class="v JN19_33" data-id="JN19_33">Tetapi apabila mereka sampai kepada Isa dan melihat Dia sudah tidak bernyawa lagi, mereka pun tidak mematahkan kaki-Nya.</span>
<span class="v-num v-34">34&nbsp;</span><span class="v JN19_34" data-id="JN19_34">Tetapi seorang askar itu menikam rusuk-Nya dengan lembing, lalu keluarlah darah dan air.</span>
<span class="v-num v-35">35&nbsp;</span><span class="v JN19_35" data-id="JN19_35">Maka dia yang melihatnya merakamkan sebagai kesaksian, dan rakamannya itu benar. Dia tahu bahawa dia bercakap benar, supaya kamu percaya.</span>
<span class="v-num v-36">36&nbsp;</span><span class="v JN19_36" data-id="JN19_36">Semua ini dilakukan supaya berlakulah yang tersurat di dalam Kitab Suci, ‘Tidak satu pun tulang-Nya akan dipatahkan’.</span>
<span class="v-num v-37">37&nbsp;</span><span class="v JN19_37" data-id="JN19_37">Juga tersurat di dalam Kitab Suci, ‘Mereka akan memandang Dia yang telah ditikam oleh mereka.’</span>
</div>
<div class="s1">Isa dimakamkan</div>
<div class="p">
<span class="v-num v-38">38&nbsp;</span><span class="v JN19_38" data-id="JN19_38">Selepas itu, Yusuf yang berasal dari Arimatea meminta izin daripada Pilatus untuk mengambil jenazah Isa. Yusuf ialah seorang pengikut Isa secara diam-diam kerana takut akan ketua orang Yahudi. Dengan izin Pilatus, maka dia datang dan mengambil jenazah Isa.</span>
<span class="v-num v-39">39&nbsp;</span><span class="v JN19_39" data-id="JN19_39">Nikodemus, yang pernah mendapatkan Isa pada suatu malam dahulu, pergi bersama Yusuf membawa ramuan mur dan gaharu sebanyak kira-kira seratus paun.</span>
<span class="v-num v-40">40&nbsp;</span><span class="v JN19_40" data-id="JN19_40">Mereka mengambil jenazah Isa lalu mengkafankannya dengan kain kafan dan ramuan mengikut adat pengebumian orang Yahudi.</span>
<span class="v-num v-41">41&nbsp;</span><span class="v JN19_41" data-id="JN19_41">Di sebuah taman di tempat Isa disalib terdapat sebuah makam yang belum pernah digunakan.</span>
<span class="v-num v-42">42&nbsp;</span><span class="v JN19_42" data-id="JN19_42">Oleh sebab makam itu dekat dan hari itu hari persediaan orang Yahudi, mereka pun memasukkan jenazah Isa ke dalamnya.</span>
</div>

</div>
<div class="footer"><div class="nav">
<a class="prev" href="JN18.html">&lt;</a>
<a class="home" href="index.html">=</a>
<a class="next" href="JN20.html">&gt;</a>
</div></div>
</body>
</html>