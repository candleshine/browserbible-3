<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>2 Timothy 3 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="T2.html">Kitab Suci Zabur Injil</a><a class="location" href="T2.html">2 Timothy 3</a><a class="prev" href="T22.html">&lt;</a>
<a class="home" href="index.html">=</a>
<a class="next" href="T24.html">&gt;</a>
</div></div>
<div class="section chapter T2 T23 uw_ms_kszi ms" dir="ltr" lang="ms" data-id="T23" data-nextid="T24" data-previd="T22">
<div class="c">3</div>
<div class="s1">Kemungkaran pada akhir zaman</div>
<div class="p">
<span class="v-num v-1">1&nbsp;</span><span class="v T23_1" data-id="T23_1">Ketahuilah, bahawa pada akhir zaman, akan datang suatu masa yang sukar. </span>
<span class="v-num v-2">2&nbsp;</span><span class="v T23_2" data-id="T23_2">Manusia akan menjadi pencinta diri, pencinta wang, bercakap besar, berlagak bongkak, mencaci-maki, ingkar terhadap ibu bapa, tidak bersyukur, tidak suci, </span>
<span class="v-num v-3">3&nbsp;</span><span class="v T23_3" data-id="T23_3">tidak mengasihi, tidak mengampuni, suka memfitnah, tidak menguasai diri, buas dan pembenci kebaikan, </span>
<span class="v-num v-4">4&nbsp;</span><span class="v T23_4" data-id="T23_4">khianat, gopoh, angkuh, serta lebih mencintai keseronokan daripada mengasihi Allah. </span>
<span class="v-num v-5">5&nbsp;</span><span class="v T23_5" data-id="T23_5">Mereka menjalankan kewajipan agama tetapi menyangkal kuasanya. Jauhilah orang demikian.</span>
</div>
<div class="p">
<span class="v-num v-6">6&nbsp;</span><span class="v T23_6" data-id="T23_6">Di kalangan mereka ada yang masuk secara rahsia ke rumah orang dan memerangkap perempuan lemah, yang dibebani dosa serta dipengaruhi pelbagai keinginan. </span>
<span class="v-num v-7">7&nbsp;</span><span class="v T23_7" data-id="T23_7">Perempuan-perempuan ini sentiasa belajar tetapi tidak menerima kebenaran. </span>
<span class="v-num v-8">8&nbsp;</span><span class="v T23_8" data-id="T23_8">Sebagaimana Yanes dan Yambres melawan Nabi Musa dahulu, demikianlah orang ini menentang ajaran yang benar – mereka tidak berfikiran waras dan telah menyeleweng daripada iman sebenar. </span>
<span class="v-num v-9">9&nbsp;</span><span class="v T23_9" data-id="T23_9">Namun mereka tidak akan berjaya lebih jauh lagi, kerana semua orang akan menyedari kebodohan mereka, seperti halnya dengan Yanes dan Yambres dahulu.</span>
</div>
<div class="s1">Perintah Paulus untuk Timotius</div>
<div class="p">
<span class="v-num v-10">10&nbsp;</span><span class="v T23_10" data-id="T23_10">Tetapi kamu telah mengikut dengan penuh hemat segala ajaranku, cara hidupku, tujuan hidupku, imanku, kesabaranku, kasihku dan ketabahanku. </span>
<span class="v-num v-11">11&nbsp;</span><span class="v T23_11" data-id="T23_11">Kau telah melihat penganiayaan dan kesengsaraan serta segala yang menimpaku di Antiokhia, Ikonium dan Listra – betapa penganiayaan yang kutanggung. Akan tetapi Tuhan telah menyelamatkanku daripada semuanya itu. </span>
<span class="v-num v-12">12&nbsp;</span><span class="v T23_12" data-id="T23_12">Memang, semua orang yang ingin hidup warak dalam Isa al-Masih akan dianiaya. </span>
<span class="v-num v-13">13&nbsp;</span><span class="v T23_13" data-id="T23_13">Orang durjana dan penipu akan bertambah durjana, memperdaya serta diperdaya. </span>
<span class="v-num v-14">14&nbsp;</span><span class="v T23_14" data-id="T23_14">Tetapi kamu mestilah terus berpegang kepada segala yang telah kamu pelajari dan yakini, kerana kamu tahu daripada siapa segalanya telah kamu pelajari, </span>
<span class="v-num v-15">15&nbsp;</span><span class="v T23_15" data-id="T23_15">dan sejak kecil kamu telah mengenal Kitab Suci yang dapat memberimu kebijaksanaan untuk diselamatkan melalui iman dalam Isa al-Masih. </span>
<span class="v-num v-16">16&nbsp;</span><span class="v T23_16" data-id="T23_16">Seluruh Kitab Suci diwahyukan oleh Allah, dan berguna untuk mengajar, menegur, membetulkan dan mendidik ke arah kebenaran. </span>
<span class="v-num v-17">17&nbsp;</span><span class="v T23_17" data-id="T23_17">Dengan demikian, tiap-tiap orang yang mengabdikan diri kepada Allah akan dilengkapi sepenuhnya untuk melakukan segala kerja yang baik.</span>
</div>

</div>
<div class="footer"><div class="nav">
<a class="prev" href="T22.html">&lt;</a>
<a class="home" href="index.html">=</a>
<a class="next" href="T24.html">&gt;</a>
</div></div>
</body>
</html>