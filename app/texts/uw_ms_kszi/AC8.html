<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Acts 8 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="AC.html">Kitab Suci Zabur Injil</a><a class="location" href="AC.html">Acts 8</a><a class="prev" href="AC7.html">&lt;</a>
<a class="home" href="index.html">=</a>
<a class="next" href="AC9.html">&gt;</a>
</div></div>
<div class="section chapter AC AC8 uw_ms_kszi ms" dir="ltr" lang="ms" data-id="AC8" data-nextid="AC9" data-previd="AC7">
<div class="c">8</div>
<div class="s1">Penganiayaan terhadap jemaah di Baitulmaqdis </div>
<div class="m">
<span class="v-num v-1">1&nbsp;</span><span class="v AC8_1" data-id="AC8_1">Saul menyetujui kematian Stefanus. Pada masa itu penganiayaan yang dahsyat dilakukan terhadap jemaah di Baitulmaqdis; dan mereka pun bercerai-berai di serata Yudea dan Samaria, kecuali para rasul. </span>
<span class="v-num v-2">2&nbsp;</span><span class="v AC8_2" data-id="AC8_2">Beberapa orang yang salih mengebumikan Stefanus dan amat meratapi kematiannya. </span>
<span class="v-num v-3">3&nbsp;</span><span class="v AC8_3" data-id="AC8_3">Saul berusaha untuk menghapuskan jemaah; dia memasuki setiap rumah dan menyeret keluar lelaki perempuan lalu memasukkan mereka ke dalam penjara.</span>
</div>
<div class="s1">Filipus di Samaria</div>
<div class="m">
<span class="v-num v-4">4&nbsp;</span><span class="v AC8_4" data-id="AC8_4">Mereka yang bercerai-berai pergi merata-rata mengajarkan firman Allah. </span>
<span class="v-num v-5">5&nbsp;</span><span class="v AC8_5" data-id="AC8_5">Kemudian Filipus pergi ke sebuah kota di Samaria dan memberitakan al-Masih kepada orang di situ. </span>
<span class="v-num v-6">6&nbsp;</span><span class="v AC8_6" data-id="AC8_6">Apabila orang ramai mendengar apa yang dikatakan Filipus dan melihat segala keajaiban yang dilakukannya, mereka semua memperhatikan dengan sepenuh hati apa yang dikatakannya; </span>
<span class="v-num v-7">7&nbsp;</span><span class="v AC8_7" data-id="AC8_7">kerana roh-roh durjana keluar sambil melolong daripada ramai orang yang kerasukan, manakala sebilangan besar yang lumpuh dan tempang telah disembuhkan. </span>
<span class="v-num v-8">8&nbsp;</span><span class="v AC8_8" data-id="AC8_8">Seluruh kota itu amat bersukacita.</span>
</div>
<div class="s1">Simon ahli sihir</div>
<div class="p">
<span class="v-num v-9">9&nbsp;</span><span class="v AC8_9" data-id="AC8_9">Akan tetapi ada seorang lelaki bernama Simon, yang dahulunya mengamalkan sihir di situ dan mengagumkan orang Samaria serta mengaku dirinya seorang yang hebat. </span>
<span class="v-num v-10">10&nbsp;</span><span class="v AC8_10" data-id="AC8_10">Mereka semua, daripada yang paling rendah tarafnya hinggalah kepada yang tertinggi, mendengar katanya. Mereka berkata, ‘Orang ini dikenal sebagai Kuasa Besar Allah.’ </span>
<span class="v-num v-11">11&nbsp;</span><span class="v AC8_11" data-id="AC8_11">Mereka mendengar katanya kerana dia telah lama mengagumkan mereka dengan sihirnya. </span>
<span class="v-num v-12">12&nbsp;</span><span class="v AC8_12" data-id="AC8_12">Namun apabila mereka mempercayai Filipus ketika dia bercakap tentang hal-hal berkaitan dengan kerajaan Allah dan nama Isa al-Masih, mereka pun diimadkan, baik lelaki mahupun perempuan. </span>
<span class="v-num v-13">13&nbsp;</span><span class="v AC8_13" data-id="AC8_13">Kemudian Simon sendiri percaya; dan setelah diimadkan dia terus menyertai Filipus dan amat kagum melihat keajaiban serta alamat yang dilakukan.</span>
</div>
<div class="p">
<span class="v-num v-14">14&nbsp;</span><span class="v AC8_14" data-id="AC8_14">Apabila para rasul di Baitulmaqdis mendengar bahawa orang Samaria telah menerima firman Allah, mereka mengutus Petrus dan Yahya ke sana. </span>
<span class="v-num v-15">15&nbsp;</span><span class="v AC8_15" data-id="AC8_15">Setelah sampai di situ, kedua-duanya berdoa semoga mereka menerima Roh Suci, </span>
<span class="v-num v-16">16&nbsp;</span><span class="v AC8_16" data-id="AC8_16">kerana mereka belum lagi dipenuhi oleh-Nya. Mereka baru diimadkan sahaja dengan nama Junjungan Isa. </span>
<span class="v-num v-17">17&nbsp;</span><span class="v AC8_17" data-id="AC8_17">Kemudian Petrus dan Yahya meletakkan tangan atas mereka lalu mereka menerima Roh Suci.</span>
</div>
<div class="p">
<span class="v-num v-18">18&nbsp;</span><span class="v AC8_18" data-id="AC8_18">Setelah Simon melihat betapa Roh Suci diberi ketika para rasul meletakkan tangan, dia menawarkan wang kepada mereka </span>
<span class="v-num v-19">19&nbsp;</span><span class="v AC8_19" data-id="AC8_19">sambil berkata, ‘Berilah aku kuasa itu juga, supaya sesiapa yang kuletakkan tangan atasnya akan menerima Roh Suci.’</span>
</div>
<div class="p">
<span class="v-num v-20">20&nbsp;</span><span class="v AC8_20" data-id="AC8_20">Tetapi Petrus berkata kepadanya, ‘Punahlah wangmu bersamamu, kerana kamu menyangka kurnia Allah dapat dibeli dengan wang! </span>
<span class="v-num v-21">21&nbsp;</span><span class="v AC8_21" data-id="AC8_21">Kamu tidak ada bahagian dalam pekerjaan kami, kerana hatimu tidak ikhlas di sisi Allah. </span>
<span class="v-num v-22">22&nbsp;</span><span class="v AC8_22" data-id="AC8_22">Oleh itu bertaubatlah daripada kejahatanmu itu, dan berdoalah kepada Tuhan semoga kamu dapat diampuni kerana niat di hatimu itu; </span>
<span class="v-num v-23">23&nbsp;</span><span class="v AC8_23" data-id="AC8_23">kerana kulihat kamu diracuni perasaan kepahitan dan dibelenggu dosa.’ </span>
</div>
<div class="p">
<span class="v-num v-24">24&nbsp;</span><span class="v AC8_24" data-id="AC8_24">Simon menjawab, ‘Berdoalah kepada Tuhan untukku, supaya apa yang kamu sebutkan tadi tidak menimpaku.’</span>
</div>
<div class="p">
<span class="v-num v-25">25&nbsp;</span><span class="v AC8_25" data-id="AC8_25">Setelah mereka memberi kesaksian dan menyampaikan firman Tuhan, mereka pun pulang ke Baitulmaqdis, sambil menyebarkan perkhabaran baik tentang Isa di banyak kampung orang Samaria.</span>
</div>
<div class="s1">Filipus dan sida-sida dari negeri Habsyah</div>
<div class="p">
<span class="v-num v-26">26&nbsp;</span><span class="v AC8_26" data-id="AC8_26">Malaikat Tuhan berkata kepada Filipus, ‘Bangkit dan pergilah ke arah selatan di jalan antara Baitulmaqdis dengan Gaza. Sekarang tempat itu lengang.’ </span>
<span class="v-num v-27">27&nbsp;</span><span class="v AC8_27" data-id="AC8_27">Dia pun bangkit lalu pergi. Ada seorang Habsyi, seorang sida-sida yang besar pangkatnya di bawah perintah Kandake, ratu negeri Habsyah, dan ditugaskan menjaga seluruh perbendaharaannya. Dia telah pergi ke Baitulmaqdis untuk sembahyang. </span>
<span class="v-num v-28">28&nbsp;</span><span class="v AC8_28" data-id="AC8_28">Ketika dia sedang dalam perjalanan pulang dan sambil duduk di dalam kereta kudanya, dia membaca kitab Nabi Yasyaya. </span>
<span class="v-num v-29">29&nbsp;</span><span class="v AC8_29" data-id="AC8_29">Roh Suci berkata kepada Filipus, ‘Pergi dekati kereta kuda itu.’</span>
</div>
<div class="p">
<span class="v-num v-30">30&nbsp;</span><span class="v AC8_30" data-id="AC8_30">Filipus pun berlari mendapatkannya lalu mendengarnya membaca kitab Nabi Yasyaya. Filipus berkata, ‘Fahamkah apa yang kamu baca itu?’</span>
</div>
<div class="p">
<span class="v-num v-31">31&nbsp;</span><span class="v AC8_31" data-id="AC8_31">Jawabnya, ‘Bagaimana aku dapat memahaminya, kecuali ada orang yang membimbingku?’ Dia pun mengajak Filipus naik duduk di sisinya.</span>
</div>
<div class="p">
<span class="v-num v-32">32&nbsp;</span><span class="v AC8_32" data-id="AC8_32">Bahagian Kitab Suci yang dibacanya ialah:</span>
</div>
<div class="b">&nbsp;</div>
<div class="q1">
<span class="v AC8_32" data-id="AC8_32">‘Dia dibawa seperti domba untuk disembelih</span>
</div>
<div class="q2">
<span class="v AC8_32" data-id="AC8_32">seperti anak domba yang senyap ketika bulunya digunting.</span>
</div>
<div class="q2">
<span class="v AC8_32" data-id="AC8_32">Demikianlah Dia tidak membuka mulut.</span>
</div>
<div class="q1">
<span class="v-num v-33">33&nbsp;</span><span class="v AC8_33" data-id="AC8_33">Dia dihina dan keadilan direntap daripada-Nya,</span>
</div>
<div class="q2">
<span class="v AC8_33" data-id="AC8_33">maka siapa akan mengisahkan keturunan-Nya?</span>
</div>
<div class="q2">
<span class="v AC8_33" data-id="AC8_33">Nyawa-Nya direnggut dari muka bumi.’</span>
</div>
<div class="b">&nbsp;</div>
<div class="m">
<span class="v-num v-34">34&nbsp;</span><span class="v AC8_34" data-id="AC8_34">Sida-sida itu berkata, ‘Aku bertanya kepadamu, tentang siapakah nabi itu bercakap, tentang dirinya atau seseorang lain?’ </span>
<span class="v-num v-35">35&nbsp;</span><span class="v AC8_35" data-id="AC8_35">Filipus pun membuka mulutnya: bermula dari bahagian Kitab Suci itu, dia mengajar berita baik tentang Isa kepada sida-sida itu.</span>
</div>
<div class="p">
<span class="v-num v-36">36&nbsp;</span><span class="v AC8_36" data-id="AC8_36">Sedang mereka meneruskan perjalanan, mereka sampai ke suatu tempat yang berair. Sida-sida itu berkata, ‘Lihat, di sini ada air. Apa yang menghalang aku daripada diimadkan?’ </span>
<span class="v-num v-37">37&nbsp;</span><span class="v AC8_37" data-id="AC8_37">Filipus berkata, ‘Jika kamu percaya sepenuh hati, kamu boleh diimadkan.’ Sida-sida itu menjawab, ‘Aku percaya bahawa Isa al-Masih itu Putera Allah.’ </span>
<span class="v-num v-38">38&nbsp;</span><span class="v AC8_38" data-id="AC8_38">Lalu dia mengarahkan kereta kuda itu dihentikan. Dia bersama Filipus turun ke dalam air, lalu Filipus mengimadkannya. </span>
<span class="v-num v-39">39&nbsp;</span><span class="v AC8_39" data-id="AC8_39">Setelah mereka keluar dari air, Roh Suci mengambil Filipus dari situ. Sida-sida itu tidak melihatnya lagi, lalu meneruskan perjalanan dengan sukacita. </span>
<span class="v-num v-40">40&nbsp;</span><span class="v AC8_40" data-id="AC8_40">Filipus mendapati dirinya di Asdod. Dia meneruskan perjalanan sambil mengkhabarkan Injil di segala kota hingga sampai di Kaisarea.</span>
</div>

</div>
<div class="footer"><div class="nav">
<a class="prev" href="AC7.html">&lt;</a>
<a class="home" href="index.html">=</a>
<a class="next" href="AC9.html">&gt;</a>
</div></div>
</body>
</html>