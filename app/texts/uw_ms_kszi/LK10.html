<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>Luke 10 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="LK.html">Kitab Suci Zabur Injil</a><a class="location" href="LK.html">Luke 10</a><a class="prev" href="LK9.html">&lt;</a>
<a class="home" href="index.html">=</a>
<a class="next" href="LK11.html">&gt;</a>
</div></div>
<div class="section chapter LK LK10 uw_ms_kszi ms" dir="ltr" lang="ms" data-id="LK10" data-nextid="LK11" data-previd="LK9">
<div class="c">10</div>
<div class="s1">Isa mengutus tujuh puluh orang pengikut</div>
<div class="m">
<span class="v-num v-1">1&nbsp;</span><span class="v LK10_1" data-id="LK10_1">Setelah itu Junjungan memilih tujuh puluh orang pengikut lain dan menyuruh mereka pergi berdua-dua mendahului-Nya ke setiap bandar dan tempat yang akan dikunjungi-Nya.</span>
<span class="v-num v-2">2&nbsp;</span><span class="v LK10_2" data-id="LK10_2">Dia berkata kepada mereka, ‘Hasil tuaian sungguh banyak tetapi penuai sedikit sahaja. Oleh itu, mintalah Tuan punya tuaian menyuruh lebih ramai penuai ke tempat tuaiannya.</span>
<span class="v-num v-3">3&nbsp;</span><span class="v LK10_3" data-id="LK10_3">Pergilah kamu! Aku mengutus kamu pergi seperti anak domba ke tengah-tengah serigala.</span>
<span class="v-num v-4">4&nbsp;</span><span class="v LK10_4" data-id="LK10_4">Janganlah bawa dompet atau beg sedekah atau kasut dan jangan berhenti di jalan untuk bersalam dengan sesiapapun.</span>
</div>
<div class="p">
<span class="v-num v-5">5&nbsp;</span><span class="v LK10_5" data-id="LK10_5">‘Apabila kamu memasuki sesebuah rumah, kamu hendaklah terlebih dahulu mengucapkan “Sejahteralah seisi rumah ini.”</span>
<span class="v-num v-6">6&nbsp;</span><span class="v LK10_6" data-id="LK10_6">Jikalau orang yang tinggal di rumah itu layak menerima sejahtera, sejahteramu akan tetap padanya. Jika tidak, sejahteramu itu akan kembali kepadamu.</span>
<span class="v-num v-7">7&nbsp;</span><span class="v LK10_7" data-id="LK10_7">Tinggallah di rumah yang sama, dan makan serta minum apa sahaja yang dihidangkan kerana orang yang bekerja itu layak mendapat upah. Jangan berpindah dari rumah ke rumah.</span>
</div>
<div class="p">
<span class="v-num v-8">8&nbsp;</span><span class="v LK10_8" data-id="LK10_8">‘Apabila kamu pergi ke sesebuah bandar dan kamu disambut, makanlah apa sahaja yang dihidangkan.</span>
<span class="v-num v-9">9&nbsp;</span><span class="v LK10_9" data-id="LK10_9">Sembuhkan orang sakit yang ada di situ dan berkata kepada mereka, “Kerajaan Allah telah mendekati kamu.”</span>
<span class="v-num v-10">10&nbsp;</span><span class="v LK10_10" data-id="LK10_10">Apabila kamu pergi ke sesebuah bandar dan kamu tidak disambut, kamu hendaklah keluar ke jalan dan berkata,</span>
<span class="v-num v-11">11&nbsp;</span><span class="v LK10_11" data-id="LK10_11">“Debu bandarmu yang terlekat di kaki kami pun kami kebaskan sebagai bantahan terhadapmu. Tetapi ketahuilah bahawa kerajaan Allah telah mendekati kamu.”</span>
<span class="v-num v-12">12&nbsp;</span><span class="v LK10_12" data-id="LK10_12">Aku berkata kepadamu bahawa pada hari pengadilan nanti, penduduk Sodom akan kurang sengsaranya daripada penduduk bandar itu.</span>
</div>
<div class="s1">Malangnya bandar yang tidak percaya</div>
<div class="p">
<span class="v-num v-13">13&nbsp;</span><span class="v LK10_13" data-id="LK10_13">‘Malangnya kamu, penduduk Korazin! Malangnya kamu, penduduk Baitsaida! Jikalau mukjizat yang dilakukan di kalangan kamu dilakukan di Tirus dan Sidon, sudah lama penduduk di situ bertaubat daripada dosa mereka dengan memakai baju kabung dan menaruh abu pada kepala.</span>
<span class="v-num v-14">14&nbsp;</span><span class="v LK10_14" data-id="LK10_14">Penduduk Tirus dan Sidon akan kurang sengsaranya daripada kamu pada hari pengadilan nanti.</span>
<span class="v-num v-15">15&nbsp;</span><span class="v LK10_15" data-id="LK10_15">Hai penduduk Kapernaum, adakah kamu akan ditinggikan sampai ke langit? Tidak, kamu akan dicampakkan ke dalam neraka!’</span>
</div>
<div class="p">
<span class="v-num v-16">16&nbsp;</span><span class="v LK10_16" data-id="LK10_16">‘Sesiapa yang mendengar kata-katamu mendengar kata-kata Aku; sesiapa yang menentangmu menentang Aku; dan sesiapa yang menentang Aku juga menentang Dia yang mengutus Aku.’</span>
</div>
<div class="s1">Tujuh puluh orang pengikut itu kembali</div>
<div class="p">
<span class="v-num v-17">17&nbsp;</span><span class="v LK10_17" data-id="LK10_17">Tujuh puluh orang pengikut itu kembali dengan sukacitanya dan berkata, ‘Ya Junjungan, demi nama-Mu segala roh iblis pun menurut perintah kami.’</span>
</div>
<div class="p">
<span class="v-num v-18">18&nbsp;</span><span class="v LK10_18" data-id="LK10_18">Isa berkata kepada mereka, ‘Aku melihat Iblis jatuh dari langit seperti kilat.</span>
<span class="v-num v-19">19&nbsp;</span><span class="v LK10_19" data-id="LK10_19">Aku telah memberimu kuasa untuk memijak ular dan kala jengking serta kuasa atas segala kekuatan musuh. Tiada apa-apa yang dapat mencederakan kamu.</span>
<span class="v-num v-20">20&nbsp;</span><span class="v LK10_20" data-id="LK10_20">Tetapi jangan kamu bersukacita kerana segala roh iblis menurut perintahmu tetapi bersukacitalah kerana namamu tercatat di syurga.’</span>
</div>
<div class="s1">Isa bersukacita</div>
<div class="p">
<span class="v-num v-21">21&nbsp;</span><span class="v LK10_21" data-id="LK10_21">Pada ketika itu, Isa bersukacita kerana dipenuhi dengan Roh Suci lalu berkata, ‘Ya Bapa yang memerintah langit dan bumi, Aku bersyukur kerana Engkau telah menunjukkan kepada orang yang seperti kanak-kanak apa yang Engkau sembunyikan daripada orang yang terpelajar dan pandai. Ya Bapa, ini dilakukan kerana sedemikianlah yang Engkau berkenan.</span>
</div>
<div class="p">
<span class="v-num v-22">22&nbsp;</span><span class="v LK10_22" data-id="LK10_22">‘Bapa-Ku telah menyerahkan segala sesuatu kepada-Ku. Tiada sesiapa mengenal siapa Putera kecuali Bapa; dan tiada sesiapa mengenal Bapa kecuali Putera serta mereka yang dipilih oleh Putera untuk menyatakan Bapa.’</span>
</div>
<div class="p">
<span class="v-num v-23">23&nbsp;</span><span class="v LK10_23" data-id="LK10_23">Isa berpaling kepada pengikut-pengikut-Nya lalu berkata secara sulit, ‘Diberkatilah mata yang melihat segala perkara yang kamu lihat.</span>
<span class="v-num v-24">24&nbsp;</span><span class="v LK10_24" data-id="LK10_24">Aku memberitahumu bahawa ramai nabi dan raja dahulu yang ingin melihat apa yang kamu lihat, tetapi tidak dapat melihatnya serta ingin mendengar apa yang kamu dengar, tetapi tidak dapat mendengarnya.’</span>
</div>
<div class="s1">Ibarat seorang Samaria yang baik hati</div>
<div class="p">
<span class="v-num v-25">25&nbsp;</span><span class="v LK10_25" data-id="LK10_25">Seorang ahli Taurat datang dan cuba memerangkap Isa. Dia bertanya, ‘Tuan Guru, apakah yang patut aku buat supaya memperoleh hidup yang kekal?’</span>
</div>
<div class="p">
<span class="v-num v-26">26&nbsp;</span><span class="v LK10_26" data-id="LK10_26">Isa berkata, ‘Apakah yang tercatat dalam Taurat? Bagaimanakah kamu mentafsirnya?’</span>
</div>
<div class="p">
<span class="v-num v-27">27&nbsp;</span><span class="v LK10_27" data-id="LK10_27">Ahli Taurat itu menjawab, ‘ “Engkau hendaklah mengasihi Allah, Tuhanmu dengan sepenuh hatimu, dengan sepenuh jiwamu, dengan sepenuh kekuatanmu dan dengan sepenuh fikiranmu serta engkau hendaklah mengasihi sesama manusia seperti dirimu sendiri.” ’</span>
</div>
<div class="p">
<span class="v-num v-28">28&nbsp;</span><span class="v LK10_28" data-id="LK10_28">Isa berkata kepadanya, ‘Betullah jawapanmu. Berbuatlah demikian dan kamu akan hidup.’</span>
</div>
<div class="p">
<span class="v-num v-29">29&nbsp;</span><span class="v LK10_29" data-id="LK10_29">Tetapi dia hendak membela dirinya lalu dia berkata kepada Isa, ‘Siapakah sesama manusia itu?’</span>
</div>
<div class="p">
<span class="v-num v-30">30&nbsp;</span><span class="v LK10_30" data-id="LK10_30">Isa menjawab, ‘Ada seorang dalam perjalanan dari Baitulmaqdis ke Yerikho. Dia diserang oleh penyamun yang merompaknya dan membelasahnya sehingga setengah mati.</span>
<span class="v-num v-31">31&nbsp;</span><span class="v LK10_31" data-id="LK10_31">Kebetulannya, seorang imam melalui jalan itu. Apabila dia melihat si malang itu, dia menyeberangi jalan dan meneruskan perjalanannya.</span>
<span class="v-num v-32">32&nbsp;</span><span class="v LK10_32" data-id="LK10_32">Begitu juga seorang suku bangsa Lewi melalui tempat itu dan melihat si malang itu. Dia juga menyeberangi jalan dan meneruskan perjalanannya.</span>
<span class="v-num v-33">33&nbsp;</span><span class="v LK10_33" data-id="LK10_33">Akan tetapi, seorang bangsa Samaria juga lalu di tempat itu dalam perjalanannya. Dia melihat si malang itu dan hatinya dipenuhi dengan belas kasihan.</span>
<span class="v-num v-34">34&nbsp;</span><span class="v LK10_34" data-id="LK10_34">Dia menghampiri si malang itu lalu membersihkan luka-lukanya dengan air anggur dan minyak serta membalut luka itu. Kemudian, dia menaikkan si malang itu ke atas keldai tunggangannya dan membawanya ke rumah tumpangan untuk terus merawatinya di situ.</span>
<span class="v-num v-35">35&nbsp;</span><span class="v LK10_35" data-id="LK10_35">Pada keesokan harinya orang Samaria itu memberikan dua keping wang perak kepada tuan rumah tumpangan untuk perbelanjaan si malang itu sambil berkata, “Jagalah dia dan sekiranya wang ini tidak cukup untuknya, aku akan membayarnya apabila aku datang kembali.”’</span>
</div>
<div class="p">
<span class="v-num v-36">36&nbsp;</span><span class="v LK10_36" data-id="LK10_36">Isa berkata, ‘Antara tiga orang itu, siapakah pada pandangan kamu menjadi sesama manusia kepada orang yang dirompak oleh penyamun?’</span>
</div>
<div class="p">
<span class="v-num v-37">37&nbsp;</span><span class="v LK10_37" data-id="LK10_37">Ahli Taurat itu menjawab, ‘Orang yang menunjukkan belas kasihan kepadanya.’ Isa berkata, ‘Pergi dan berbuatlah sedemikian.’</span>
</div>
<div class="s1">Isa melawat Marta dan Maryam</div>
<div class="p">
<span class="v-num v-38">38&nbsp;</span><span class="v LK10_38" data-id="LK10_38">Isa dan pengikut-pengikut-Nya meneruskan perjalanan dan sampai di sebuah kampung. Seorang perempuan yang bernama Marta menyambut Dia ke rumahnya.</span>
<span class="v-num v-39">39&nbsp;</span><span class="v LK10_39" data-id="LK10_39">Maryam, adik Marta, duduk sahaja untuk mendengar pengajaran Junjungan</span>
<span class="v-num v-40">40&nbsp;</span><span class="v LK10_40" data-id="LK10_40">tetapi Marta pula sibuk melayani mereka. Marta menghampiri Isa dan berkata, ‘Junjungan, tidakkah Junjungan peduli bahawa adikku membiarkan aku membuat semua kerja ini seorang diri? Suruhlah dia menolong aku.’</span>
</div>
<div class="p">
<span class="v-num v-41">41&nbsp;</span><span class="v LK10_41" data-id="LK10_41">Junjungan menjawab, ‘Marta, Marta, engkau khuatir dan bersusah payah tentang banyak perkara.</span>
<span class="v-num v-42">42&nbsp;</span><span class="v LK10_42" data-id="LK10_42">Tetapi satu perkara sahaja yang diperlukan. Maryam telah memilih perkara baik itu yang tidak akan diambil daripadanya.’</span>
</div>

</div>
<div class="footer"><div class="nav">
<a class="prev" href="LK9.html">&lt;</a>
<a class="home" href="index.html">=</a>
<a class="next" href="LK11.html">&gt;</a>
</div></div>
</body>
</html>