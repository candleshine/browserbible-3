<!DOCTYPE html>
<html>
<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>John 3 (KSZI)</title>
<link href="../../../build/mobile.css" rel="stylesheet" />
<script src="../../../build/mobile.js"></script>
</head>
<body dir="ltr" class="section-document">
<div class="header"><div class="nav">
<a class="name" href="JN.html">Kitab Suci Zabur Injil</a><a class="location" href="JN.html">John 3</a><a class="prev" href="JN2.html">&lt;</a>
<a class="home" href="index.html">=</a>
<a class="next" href="JN4.html">&gt;</a>
</div></div>
<div class="section chapter JN JN3 uw_ms_kszi ms" dir="ltr" lang="ms" data-id="JN3" data-nextid="JN4" data-previd="JN2">
<div class="c">3</div>
<div class="s1">Isa mengajar Nikodemus</div>
<div class="p">
<span class="v-num v-1">1&nbsp;</span><span class="v JN3_1" data-id="JN3_1">Pada masa itu ada seorang pemimpin Yahudi dari golongan Farisi bernama Nikodemus.</span>
<span class="v-num v-2">2&nbsp;</span><span class="v JN3_2" data-id="JN3_2">Dia mengunjungi Isa pada suatu malam lalu berkata, ‘Tuan Guru, kami tahu bahawa Engkau guru yang datang daripada Allah. Tidak mungkin seseorang melakukan mukjizat seperti yang Kaulakukan kecuali Allah menyertai-Nya.’</span>
</div>
<div class="p">
<span class="v-num v-3">3&nbsp;</span><span class="v JN3_3" data-id="JN3_3">Isa menjawab, ‘Sesungguhnya, Aku berkata kepadamu, kecuali seseorang dilahirkan semula, dia tidak dapat melihat kerajaan Allah.’</span>
</div>
<div class="p">
<span class="v-num v-4">4&nbsp;</span><span class="v JN3_4" data-id="JN3_4">Nikodemus bertanya, ‘Bagaimana seorang dewasa mungkin dilahirkan semula? Tidak mungkin dia masuk semula ke rahim ibunya lalu dilahirkan sekali lagi!’</span>
</div>
<div class="p">
<span class="v-num v-5">5&nbsp;</span><span class="v JN3_5" data-id="JN3_5">Isa menjawab, ‘Apa yang Kukatakan ini benar. Tidak mungkin seseorang masuk ke dalam kerajaan Allah kecuali dia dilahirkan daripada air dan Roh Suci.</span>
<span class="v-num v-6">6&nbsp;</span><span class="v JN3_6" data-id="JN3_6">Yang dilahirkan manusia adalah manusia, dan yang dilahirkan Roh adalah roh.</span>
<span class="v-num v-7">7&nbsp;</span><span class="v JN3_7" data-id="JN3_7">Janganlah hairan akan kata-kata-Ku bahawa kamu semua perlu dilahirkan semula.</span>
<span class="v-num v-8">8&nbsp;</span><span class="v JN3_8" data-id="JN3_8">Angin bertiup semahunya. Kita mendengar bunyinya, tetapi tidak tahu dari mana datangnya dan ke mana perginya. Demikianlah juga dengan orang yang dilahirkan oleh Roh Suci.’</span>
</div>
<div class="p">
<span class="v-num v-9">9&nbsp;</span><span class="v JN3_9" data-id="JN3_9">Nikodemus bertanya, ‘Bagaimana hal itu boleh berlaku?’</span>
</div>
<div class="p">
<span class="v-num v-10">10&nbsp;</span><span class="v JN3_10" data-id="JN3_10">Isa menjawab, ‘Kamu pengajar bangsa Israel dan kamu tidak mengetahui hal ini?</span>
<span class="v-num v-11">11&nbsp;</span><span class="v JN3_11" data-id="JN3_11">Sesungguhnya Aku berkata kepadamu, apa yang kami ketahui, itulah yang kami katakan, dan apa yang telah kami lihat, itulah yang kami saksikan, tetapi kamu tidak mahu menerimanya.</span>
<span class="v-num v-12">12&nbsp;</span><span class="v JN3_12" data-id="JN3_12">Jika kamu tidak percaya ketika Aku bercakap tentang hal-hal dunia, bagaimana mungkin kamu percaya sekiranya Aku bercakap tentang hal-hal syurga?</span>
<span class="v-num v-13">13&nbsp;</span><span class="v JN3_13" data-id="JN3_13">Tiada seorang pun pernah naik ke syurga, kecuali Putera Insan yang turun dari syurga.</span>
<span class="v-num v-14">14&nbsp;</span><span class="v JN3_14" data-id="JN3_14">Sebagaimana ular diangkat oleh Musa di gurun, begitulah Putera Insan akan diangkat</span>
<span class="v-num v-15">15&nbsp;</span><span class="v JN3_15" data-id="JN3_15">supaya semua yang percaya kepada-Nya mendapat hidup yang kekal.</span>
</div>
<div class="p">
<span class="v-num v-16">16&nbsp;</span><span class="v JN3_16" data-id="JN3_16">‘Allah begitu mengasihi umat manusia sehingga menganugerahkan Putera-Nya yang tunggal supaya orang yang percaya kepada Putera itu tidak binasa tetapi mendapat hidup kekal.</span>
<span class="v-num v-17">17&nbsp;</span><span class="v JN3_17" data-id="JN3_17">Allah mengutus Putera-Nya ke dunia bukan untuk menghakimi dunia tetapi supaya melalui Dia, dunia ini diselamatkan.</span>
<span class="v-num v-18">18&nbsp;</span><span class="v JN3_18" data-id="JN3_18">Sesiapa yang percaya kepada-Nya tidak dijatuhi hukuman. Sebaliknya, sesiapa yang tidak percaya sudahpun dijatuhi hukuman, kerana dia tidak percaya dalam nama Putera Allah yang tunggal.</span>
<span class="v-num v-19">19&nbsp;</span><span class="v JN3_19" data-id="JN3_19">Penghakiman berdasarkan hal ini: Cahaya sudah datang ke dunia, tetapi manusia lebih suka akan kegelapan kerana mereka berbuat jahat.</span>
<span class="v-num v-20">20&nbsp;</span><span class="v JN3_20" data-id="JN3_20">Orang yang berbuat jahat benci akan cahaya dan tidak mahu mendekatinya kerana takut perbuatan jahatnya terdedah.</span>
<span class="v-num v-21">21&nbsp;</span><span class="v JN3_21" data-id="JN3_21">Tetapi orang yang berbuat benar merapati cahaya, supaya jelas bahawa perbuatannya dilakukan melalui Allah.’</span>
</div>
<div class="s1">Kesaksian Yahya yang terakhir</div>
<div class="p">
<span class="v-num v-22">22&nbsp;</span><span class="v JN3_22" data-id="JN3_22">Selepas itu, Isa dan para pengikut-Nya pergi ke wilayah Yudea. Isa tinggal bersama mereka di sana dan mengimadkan orang.</span>
<span class="v-num v-23">23&nbsp;</span><span class="v JN3_23" data-id="JN3_23">Yahya pula mengimadkan di Ainon, tidak berapa jauh dari Salim, kerana di situ ada banyak air. Orang datang kepadanya dan dia mengimadkan mereka.</span>
<span class="v-num v-24">24&nbsp;</span><span class="v JN3_24" data-id="JN3_24">Pada masa itu, Yahya belum lagi dimasukkan ke dalam penjara.</span>
</div>
<div class="b">&nbsp;</div>
<div class="m">
<span class="v-num v-25">25&nbsp;</span><span class="v JN3_25" data-id="JN3_25">Pada suatu hari tercetus pertengkaran antara sebilangan pengikut Yahya dan seorang Yahudi tentang istiadat penyucian.</span>
<span class="v-num v-26">26&nbsp;</span><span class="v JN3_26" data-id="JN3_26">Mereka pergi kepada Yahya dan berkata, ‘Tuan Guru, seorang yang bersama Tuan Guru di seberang Sungai Yordan dulu, orang yang Tuan Guru tunjukkan kepada kami, Dia mengimadkan orang dan semua orang pergi kepada-Nya.’</span>
</div>
<div class="p">
<span class="v-num v-27">27&nbsp;</span><span class="v JN3_27" data-id="JN3_27">Yahya menjawab, ‘Seseorang tidak mungkin menerima sesuatu kecuali diberi kepadanya dari syurga.</span>
<span class="v-num v-28">28&nbsp;</span><span class="v JN3_28" data-id="JN3_28">Kamu semua menjadi saksiku bahawa aku telah berkata, “Aku bukanlah al-Masih, tetapi aku diutus sebelum-Nya.”</span>
<span class="v-num v-29">29&nbsp;</span><span class="v JN3_29" data-id="JN3_29">Yang mendapatkan pengantin perempuan adalah pengantin lelaki. Sahabat pengantin lelaki yang cuma menanti dan mendengarkan ketibaan pengantin lelaki, berasa bahagia ketika mendengar suara pengantin lelaki. Demikian juga aku. Sekarang sempurnalah kebahagiaanku.</span>
<span class="v-num v-30">30&nbsp;</span><span class="v JN3_30" data-id="JN3_30">Memang sewajarnya Dia semakin utama dan aku semakin kecil.</span>
</div>
<div class="p">
<span class="v-num v-31">31&nbsp;</span><span class="v JN3_31" data-id="JN3_31">‘Dia yang datang dari atas adalah di atas segala-galanya. Orang yang berasal dari dunia datang dari dunia dan bercakap tentang hal-hal dunia. Tetapi Dia yang datang dari syurga adalah di atas segala-galanya,</span>
<span class="v-num v-32">32&nbsp;</span><span class="v JN3_32" data-id="JN3_32">Dia menyampaikan apa yang dilihat dan didengar-Nya, tetapi tidak ada seorang pun yang menerima kesaksian-Nya.</span>
<span class="v-num v-33">33&nbsp;</span><span class="v JN3_33" data-id="JN3_33">Namun begitu, mereka yang menerima kesaksian-Nya mengaku bahawa Allah itu benar.</span>
<span class="v-num v-34">34&nbsp;</span><span class="v JN3_34" data-id="JN3_34">Dia yang diutus oleh Allah menyampaikan firman Allah, kerana Allah mengurniakan-Nya Roh Suci sepenuhnya.</span>
<span class="v-num v-35">35&nbsp;</span><span class="v JN3_35" data-id="JN3_35">Bapa kasih akan Putera-Nya dan telah meletakkan segala-galanya di bawah kuasa Putera-Nya.</span>
<span class="v-num v-36">36&nbsp;</span><span class="v JN3_36" data-id="JN3_36">Sesiapa yang percaya kepada Putera itu mendapat hidup yang kekal. Sesiapa yang tidak taat kepada-Nya tidak akan mendapat hidup yang kekal itu dan kemurkaan Allah kekal ke atasnya.’</span>
</div>

</div>
<div class="footer"><div class="nav">
<a class="prev" href="JN2.html">&lt;</a>
<a class="home" href="index.html">=</a>
<a class="next" href="JN4.html">&gt;</a>
</div></div>
</body>
</html>